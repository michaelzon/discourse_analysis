
                               1 of 140 DOCUMENTS

                                 de Volkskrant

                               December 28, 1998

Leiders Rode Khmers leggen de wapens neer

BYLINE: AP; AFP

SECTION: FORUM; Pg. 7

LENGTH: 705 words


Twee van de drie hoogste leiders van de Rode Khmers zijn opgedoken uit de jungle
met de mededeling dat ze graag als 'gewone burgers' willen verderleven in
Cambodja. Khieu Samphan en Nuon Chea werden, evenals de nog voortvluchtige Ta
Mok, gezocht voor mogelijke berechting door een internationaal tribunaal wegens
genocide en misdaden tegen de menselijkheid.

AP, AFP

PHNOM PENH

Premier Hun Sen maakte zaterdag bekend dat hij persoonlijk de laatste puntjes op
de i had gezet in de onderhandelingen met de beide Rode-Khmerleiders. Hij gaf te
kennen dat het tweetal zich heeft overgegeven in ruil voor de verzekering dat ze
niet zullen worden berecht. 'We moeten het nu niet over rechtbanken hebben. Dit
is een tijd om over verzoening te praten', zei de Cambodjaanse regeringsleider.

Een legerfunctionaris in Pailin zei dat de twee pas naar Phnom Penh zullen gaan
als de autoriteiten garanties geven dat Samphan en Chea niet in het buitenland
terecht hoeven staan.

Khieu Samphan en Nuon Chea hebben allebei een belangrijke rol gespeeld in het
schrikbewind dat Rode-Khmerleider Pol Pot in de jaren 1975-'79 over Cambodja
heeft uitgeoefend. Naar schatting twee miljoen Cambodjanen hebben in die jaren
de dood gevonden door standrechtelijke executies en wreedheden, honger,
dwangarbeid en onbehandelde ziektes. Pol Pot zelf is op 15 april van dit jaar
overleden als gevangene van Ta Mok, nadat hij door een 'volkstribunaal' was
veroordeeld tot levenslang huisarrest wegens moord op een andere
Rode-Khmerleider met wie hij een politiek verschil van mening had.

Van alle nog in leven zijnde Rode-Khmerleiders is Khieu Samphan (67) de
bekendste. Toen de Rode Khmers in april 1975 aan de macht kwamen in Cambodja,
werd hij eerst regeringsleider en een jaar later staatshoofd. Hoewel hij volgens
historici in hoge mate verantwoordelijk is geweest voor de bloedige zuiveringen
onder Pol Pot, wist de glimlachende intellectueel zich na de val van diens
bewind te presenteren als 'het aanvaardbare gezicht van de Rode Khmers'. In die
hoedanigheid speelde hij een belangrijke rol in het vredesoverleg met het
verzetsleger van Norodom Sihanouk en diens zoon Ranariddh (waarmee de Rode
Khmers samenwerkten in een 'verzetscoalitie') en de door Vietnam in het zadel
geholpen regering van Hun Sen.

Over Nuon Chea (71) is aanzienlijk minder bekend, al behoorde hij - net als Ta
Mok - tot de hard kern van de angka (beweging) die onder Pol Pot
verantwoordelijk was voor de meeste zuiveringen. In de jaren 1970-'75, toen de
Rode Khmers als verzetsbeweging vochten tegen de pro-Amerikaanse regering van
generaal Lon Nol, was hij de op een na hoogste commandant van het verzetsleger
en tevens de hoogste politieke commissaris. Na de machtsovername in 1975
bekleedde hij verschillende hoge politieke functies. Zo was hij in 1976 twee
maanden premier en werd hij vervolgens voorzitter van de volksraad (tot 1979).

Van de oude leiders van de Rode Khmers is nu alleen de 70-jarige Ta Mok nog als
guerrillaleider actief. Volgens historici hebben zijn troepen in Pursat
tienduizenden Cambodjanen vermoord toen de bevolking van Phnom Penh in 1975 tot
de laatste man naar het platteland werd verjaagd. Aan zijn buitengewone
wreedheid heeft Ta Mok de bijnaam 'de slager' de danken. Sinds hij gewond raakte
door een landmijn heeft hij nog maar een been.

Pol Pots zwager Ieng Sary was in 1996 de eerste Rode-Khmerleider die de wapens
neerlegde. Hoewel ook hij als minister van Buitenlandse Zaken een hoofdrol had
gespeeld in het schrikbewind van 1975-'79, kreeg hij gratie en mocht hij de
macht blijven uitoefenen in het door hem veroverde gebied. Met Pailin en
omgeving heeft Ieng Sary zo nog steeds een rijke vindplaats van edelstenen in
handen. Pailin is ook de plaats van waaruit Khieu Samphan en Nuon Chea hun
overgave hebben geregeld.

Sinds 1996 zijn er voortdurend grote en kleine groepen Rode Khmers opgedoken uit
de jungle om de wapens neer te leggen en een nieuw leven te beginnen, als boer
of als soldaat in het Cambodjaanse leger. De laatste massa-desertie, van
ongeveer duizend man, dateert van 5 december. Volgens een goed geinformeerde
Thaise generaal heeft Ta Mok nog hooguit honderd loyale strijders over.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                               2 of 140 DOCUMENTS

                                 de Volkskrant

                               December 19, 1998

Van den Ende wil GTST opfrissen

BYLINE: NOEL VAN BEMMEL

SECTION: BINNENLAND; Pg. 3

LENGTH: 400 words


De dagelijkse RTL4-soap Goede Tijden, Slechte Tijden (GTST) moet geloofwaardiger
worden. De serie, al negen jaar een van de grootste successen van de commerciele
televisie, kampt met tegenvallende kijkcijfers.

Van onze verslaggever

Noel van Bemmel

AALSMEER

Volgens producent Joop van den Ende weerspiegelt de serie niet langer een voor
de 'gewone' Nederlander herkenbaar leven. Hij ergert zich met name aan het
voortdurend wisselen van partners. 'Niemand in die serie heeft nog een
fatsoenlijke relatie. Dat is toch niet normaal?'

Op een eindejaarsfeestje voor GTST-spelers in ShowBizCity kondigde Van den Ende
een 'verfrissingskuur' voor de serie aan. Hij hield zijn soapsterren voor dat er
veranderingen nodig zijn om GTST aantrekkelijker te maken. 'Nieuwe scripts en
nieuwe opnametechnieken' moeten ervoor zorgen dat kijkers zich weer met de
personages kunnen identificeren.'

GTST 'gaat minder', aldus Van den Ende, 'maar is nog lang niet afgeschreven.' De
serie trekt dagelijks 1,7 miljoen kijkers en vormt de ruggengraat van RTL 4.
Drie maanden geleden trok de serie nog twee miljoen kijkers.

Van den Ende legt de schuld van het kijkersverlies bij R. Proper, tot voor kort
verantwoordelijk voor de scripts. 'Hij is in de loop der jaren cynisch geworden.
En dat was ook aan de serie te zien.' Van den Ende kocht drie maanden geleden
Propers bedrijf Doctor Proctor op, waardoor hij greep op de scenario's heeft
gekregen.

De lotgevallen van ruim twintig personen rondom huize Alberts en hotel
Dendermonde zijn sinds 1990 dagelijks te volgen. Om de verhaallijnen levendig te
houden, bedenken de scriptschrijvers opmerkelijke wendingen. 'Ik heb sinds de
eerste aflevering vijf a zes vrouwen gehad, van wie er drie zijn overleden',
zegt acteur Wim Zomer, die onlangs zijn rol als Daniel inruilde voor die van
spreekstalmeester in een echt circus. Andere verhaalfiguren verdwenen spoorloos
in de Zuid-Amerikaanse jungle of vertrokken per motorfiets naar Israel.

Behalve geloofwaardiger, wil Van den Ende ook frissere scenario's. Hij denkt dit
te kunnen bewerkstelligen door scriptschrijvers te laten rouleren tussen alle
Endemol-soaps (GTST, Onderweg naar Morgen en Goudkust). Daarnaast gaat hij
experimenteren met nieuwe technieken. Digitale camera's, betere belichting en
langere shots met een camera moeten GTST een 'filmisch' aanzien geven.

Zie ook Stroom

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                               3 of 140 DOCUMENTS

                                 de Volkskrant

                               December 18, 1998

Kamer ziet niets in spoeddebat over kwestie-Irak

SECTION: Pg. 4

LENGTH: 295 words


Een meerderheid van de Tweede Kamer wil geen spoeddebat houden over de
Amerikaanse en Britse aanvallen op Irak. GroenLinks en de SP kregen donderdag
geen steun voor hun verzoek premier Kok aan de tand te voelen over de
Nederlandse steun.

Van onze verslaggever

DEN HAAG

Beide partijen keuren de Amerikaans-Britse aanvallen af. De regeringspartijen,
het CDA en de kleine christelijke partijen steunen de operatie.

Toen SP-fractievoorzitter Marijnissen gistermiddag de regering wilde
interpelleren, kreeg hij te horen dat er 's ochtends al over Irak was gesproken,
aan het begin van een debat over de Europese top in Wenen.

Maar Marijnissen noch een van zijn fractiegenoten was erbij toen premier Kok,
minister Van Aartsen en de andere fracties hun mening gaven over de
gebeurtenissen in Irak. Van een debat was geen sprake. GroenLinks-woordvoerster
Karimi, wel aanwezig, ging ervan uit dat Irak na het Europa-debat nog uitgebreid
aan de orde zou komen.

'Het is me in vijf jaar maar een keer eerder overkomen dat de Kamer een
interpellatieverzoek van een van haar leden weigert. Ik ben daar uiterst
teleurgesteld over', aldus Marijnissen.

PvdA-Kamerlid De Boer, voorzitter van de buitenlandcommissie, zei dat er na het
ochtenddebat geen nieuwe feiten bekend waren geworden die een spoeddebat
rechtvaardigden. Volgens De Boer kan de Kamer tijdens het komende kertsreces
worden teruggeroepen als zich wel nieuwe feiten voordoen.

Kok noemde het ingrijpen in Irak gisteren 'onvermijdelijk'. Hij hoopte dat de
actie van beperkte duur zou zijn en dat gevolgen voor gewone burgers zullen
uitblijven. Buitenlandse Zaken is gisteren aan het begin van de avond door de
Britse minister van Buitenlandse Zaken Cook op de hoogte gesteld van de actie.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                               4 of 140 DOCUMENTS

                                 de Volkskrant

                               December 12, 1998

RTL 4 is weer gezellig

BYLINE: WILMA DE REK

SECTION: Stroom; Pg. 3

LENGTH: 1022 words


RTL 4 kondigde in september vernieuwingen aan: de zender wilde zich door
'cultuur en politiek' laten inspireren, 'inhoud' had de toekomst. Wat is er van
die plannen terecht gekomen?

De Vijf Uur Show is terug!

RTL 4 handhaaft voorlopig nog even de titel RTL Live om de kijkers niet nog meer
in verwarring te brengen, en geeft ook anderszins geen enkele ruchtbaarheid aan
de opmerkelijke comeback van het programma dat dit seizoen wegens te truttig het
veld moest ruimen. Maar wie deze week Beau van Erven Dorens en Minoesch Jorissen
knus in de weer zag in het sfeervol verlichte Goois Museum te Hilversum, weet
het zeker.

Goed, Viola Holt heeft nog geen glorieuze rentree gemaakt, maar Beau van Erven
Dorens doet niet voor haar onder. 'O wat is het donker', knispert hij als de
begintune is verstomd. 'Blijft u maar lekker voor de tv zitten, kopje thee erbij
en een plakje vochtige cake...' Op tafel staat een enorme schaal met
dennenappeltjes. Morgen zitten er kerststerren in, volgende week kerstballen en
op oudjaarsdag is de schaal gevuld met oliebollen.

Nu is het gewoon maandag en Van Erven Dorens kondigt glimlachend de onderwerpjes
aan: de tomeloze inzet van ome Gijs, vrijwilliger bij FC Utrecht; het onvermogen
van mannen om te gaan winkelen (maar dat geldt niet voor hemzelf, zegt Beau er
gauw bij: hij houdt juist erg van winkelen!) en de laatste trend in de
uitvaartindustrie.

Dat allemaal straks, eerst aandacht voor Sander. Zijn computer werd gestolen en
nu is zijn scriptie weg. Sander doet zijn trieste relaas. Als hij klaar is, wend
Minoesch Jorissen zich bloedserieus tot de camera: 'Heeft u de computer van
Sander misschien gestolen, belt u ons dan. Het nummer staat op RTL Tekst.'

RTL Live, sinds september de vervanger van de Vijf Uur Show, trok in het eerste
kwartaal van zijn bestaan gemiddeld 400 duizend kijkers, 200 duizend minder dan
de Vijf Uur Show. Wie of wat heeft die mensen weggejaagd? De presentatoren? Een
gezelliger stel dan Minoesch en Beau bestaat niet. Bevat RTL Live soms teveel
nieuws? Het nieuws komt slechts twee keer per uitzending gedurende nog geen
halve minuut langs, krachtig samengevat onder het kopje 'headlines'. 'Bescheiden
winst op slaapverwekkende beurs' staat er dan zomaar, of: '12 jaar geeist voor
moord in Coevorden.'

'Bert van der Veer stuurt RTL 4 de wijde wereld in!' kopte Trouw afgelopen zomer
opgewonden. De programmadirecteur had een grootscheepse restyling voor zijn
familiezender aangekondigd. De weken erna kwam geen dag- of weekblad voorbij of
het tekende revolutionaire inzichten uit Van der Veers mond op: 'Je zult je door
de cultuur en de politiek moeten laten inspireren' (Trouw). 'Inhoud heeft de
toekomst' (de Volkskrant). 'De kijker heeft niet alleen behoefte aan amusement.
Hij wil ook informatie' (GPD). En: 'De bereidheid bij de kijker om de
hersencelletjes te laten werken, is groter dan we denken' (Vrij Nederland).

Er zou een ombudsprogramma komen (Vertel 't RTL), de Vijf Uur Show maakte plaats
voor 'nieuws met een toegevoegde waarde' in RTL Live en op woensdag werd door
'vijf mondige vrouwen' over het leven gepraat in Ladies Only. RTL 45-kijkers
schrokken zich rot. Inhoud, diepzinnige vrouwen, werkende hersencellen: daarvoor
hadden ze de zender niet groot gemaakt!

Het aantal kijkers dat sindsdien niet meer op RTL 4 afstemt, is aanzienlijk. Het
marktaandeel blijft hardnekkig rond 18 procent schommelen, een paar procent
lager dan voor de aangekondigde restylingsoperatie. Zelfs Goede Tijden Slechte
Tijden wordt meegesleurd in de diepte: in november vorig jaar wist de soap nog
twee miljoen mensen te boeien, dit jaar 1,7 miljoen.

Bij nader inzien blijkt Van der Veer zijn kijkers voor niets te hebben
weggejaagd. De programmadirecteur mag dan heel hard geroepen hebben dat zijn
zender inhoudelijker werd, in werkelijkheid hadden de weggelopen kijkers de
afgelopen weken hun toestel gewoon op vier kunnen zetten, zonder bang te hoeven
zijn voor enigerlei vorm van hersenactiviteit.

Vertel 't RTL is allang weer vervangen door Vakantieman op reis, waar het weer
ouderwets gezellig is. Bij De Markt, RTL's nieuwe docusoap, zouden ze kennis
hebben gemaakt met Sharon ('Ik heb zoiets van: ik kan m'n eigen leven wel
bepalen') en Ria ('De een heb zukke zorge, de ander heb zukke zorge: allemaal
zorge!'). In de Surprise Show hadden ze opa en oma Wortel zien huilen om Jantje
Smits en bij de Postcode Loterij Record Show zouden ze genoten hebben van
Martijn Krabbe: 'Kom Alie, concentreer je! Jaaaaaa duizend gulden in de
vuurrrrvaste kluis! Hee mensen, hartstikke bedankt!'

Voor het intellectuele gehalte van Breekijzer had ook niemand hoeven vrezen,
want Pieter Storms spreekt nog steeds de taal van de gewone man. 'WAT U DOET IS
REGELS NEUKEN!' had men hem horen bulderen, begeleid door dynamisch dreunende
bassen en schetterende trompetten. 'U BENT ER TOCH OM HULP TE VERLENEN! DAT HEBT
U NIET GEDAAN! HOE KAN DAT NOUHOU!'

Op zaterdag zouden ze een zwetende jongeman heen en weer hebben zien rennen,
struikelend over zijn eigen grapjes: Carlo Boszhard in Monte Carlo, het enige
succesnummer onder de nieuwe programma's. Dat succes dankt het programma niet
aan zijn diepgang, want moeilijker dan 'Wat zegt u? Wel uw gebit goed doen he,
als u iets zegt!' maakt Carlo het niet.

Hij wordt niet voor niets gekoesterd door RTL 4. Anders dan Alles voor de
Kijkcijfers, waarmee RTL 4 zich zwoegend een weg baande door de toch al zo
moeilijke septembermaand, is Monte Carlo een blijvertje. In het voorjaar mag
Boszhard terugkomen met een nieuwe reeks.

Dan is Ladies Only, dat volgende maand wordt verbannen naar RTL 5, allang
vergeten.

Dan is Ron Brandsteder lekker warmgedraaid met zijn nieuwe programma De Kans van
je Leven, waarin gezinnetjes droomprijzen kunnen winnen die ze van tevoren zelf
hebben uitgezocht.

Dan hebben ook de weggelopen RTL 4-kijkers wellicht ontdekt dat het enige
overblijfsel van heel die ingrijpende restyling een piepklein, oranje-zwart
logootje is.

Misschien komt Viola Holt dan ook wel weer terug.

ILLUSTRATIE POEKA VELDMAN

Televisie ; Media ; Omroep

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                               5 of 140 DOCUMENTS

                                 de Volkskrant

                                December 5, 1998

Mensenvriend

BYLINE: WILMA DE REK

SECTION: STROOM; Pg. 1

LENGTH: 1110 words


De dagbladjournalist is te afstandelijk, vindt het Persinstituut. De krant moet
menselijker, betrokken, intiemer. Catherine Keyl als voorbeeld voor de
kwaliteitspers?

IN 1981 barstte VVD-voorman Hans Wiegel in huilen uit tijdens een uitzending van
Avro's Vragenvuur, nadat iemand uit het publiek hem confronteerde met het feit
dat hij pas weduwnaar was geworden. Het televisiekijkende deel van Nederland,
heen en weer geslingerd tussen gene en medelijden, hield de adem in.
Gespreksleider Jaap van Meekren wist niet wat hij moest doen. Een paar seconden
later druppelden de eerste tonen van de eindtune gehaast de huiskamers binnen.
Een paar dagen later maakte het ANP melding van een catastrofaal ledenverlies
voor de AVRO en van de publiekelijke excuses van Van Meekren. 'Televisie is
gevaarlijk', schreef Elseviers Magazine. De vraag of iemands priveleven wel op
televisie thuishoorde, zeurde nog lang in de media door.

Bijna twintig jaar later is die vraag volledig achterhaald. De moderne
verslaggever beperkt zich niet tot het geven van verslag. Meer dan ooit zoeken
presentatoren en interviewers, ook die van Nova en Netwerk, naar de mens achter
de geinterviewde persoon. Niet de gebeurtenis zelf is vermeldenswaard, maar de
drijfveer die tot de gebeurtenis heeft geleid. En tranen brengen presentatoren
niet langer in verlegenheid; hooguit wordt de enkeling die in zo'n geval zijn
armen niet om de ondervraagde slaat, als ijskonijn afgedaan.

In de dagbladen is eenzelfde trend zichtbaar. De ene redactie schermt met
aandachtsgebieden, de andere discussieert uitgebreid over de vraag of human
interest hetzelfde is als verpozing, maar de brede beweging naar toegankelijker,
minder institutioneel en meer 'menselijk' nieuws is overal dezelfde. De held van
de televisie heet Rik Felderhof, die van de geschreven journalistiek Frenk van
der Linden: specialisten van het menselijke portret.

De houding van de kwaliteitspers ten opzichte van de dichtbij-de-mensen-trend is
op zijn minst ambigu. Enerzijds doet ze er naar hartelust aan mee, anderzijds
sabelt ze de uitingen ervan op televisie met nog meer enthousiasme neer.
Programma's als Lief en Leed, All You Need en Catherine mogen zich zelden in een
hartelijke bespreking verheugen.

Dat moet anders, vindt Het Persinstituut, een samenwerkingsverband van drie
universiteiten, de Nederlandse Vereniging van Journalisten en De Nederlandse
Dagbladpers. Vorige week lanceerde het instituut de term 'intieme journalistiek'
(naar het Amerikaanse intimate journalism) voor programma's en verhalen die het
dagelijks leven beschrijven, gevoelens, meningen, angsten en prestaties van
'gewone' mensen belichten en de burger als ijkpunt nemen. Catherine is intieme
journalistiek, maar ook Hart van Nederland, B & W en Vinger aan de pols.

Gealarmeerd door de grote toename van het aantal emotieprogramma's op televisie
- acht in 1990, 24 in 1997 - begon het Persinstituut een half jaar geleden met
een onderzoek naar de maatschappelijke rol van intieme journalistiek. Bij
mediaonderzoeker Irene Costera Meijer van het instituut maakte de aanvankelijke
scepsis langzaam plaats voor enthousiasme. Inmiddels is zij ervan overtuigd dat
intieme journalistiek de ziel zou moeten zijn van elke kwaliteitskrant, in
navolging van Walt Harrington, voormalig stafmedewerker van het Washington Post
Magazine en een van de grondleggers van intieme journalistiek. Want: 'Een
eerlijke en integere berichtgeving van het dagelijks leven van mensen kan een
aanzet geven tot meer maatschappelijke samenhang en betrokkenheid en een
tegenwicht bieden aan het jachtige, gefragmenteerde en cynische bestaan van de
postmoderne mens'. Intieme journalistiek, vindt Costera Meijer, wordt
ondergewaardeerd. Wat haar betreft maakt distantie plaats voor een nieuw
engagement, dat dan wel aan strenge kwaliteitscriteria dient te voldoen. Die
criteria moeten door journalisten en wetenschappers worden ontwikkeld, al staat
nu al vast dat bijvoorbeeld Jerry Springer er niet aan voldoet.

De nieuwe journalist is in die visie niet langer objectieve
informatieverschaffer, maar betrokken opvoeder. De nieuwe journalist zoekt niet
naar de zwakke punten van de ander, maar naar de sterke. De nieuwe journalist
staat niet met zijn blocnote aan de zijlijn, maar kweekt begrip en helpt mensen
goede burgers te worden. De nieuwe journalist is Superman, vermomd als Clark
Kent.

De gevestigde journalistiek staat vooralsnog niet te springen van enthousiasme.
De vrees dat kwaliteitskranten een knieval moeten maken, is groot. Tamarah
Benima, hoofdredacteur van het Nieuw Israelitisch Weekblad, noemt intieme
journalistiek volkstoneel in een nieuw jasje: 'Ik ben blij dat de op televisie
alom tegenwoordige platheid nog niet in de dag- en weekbladen is terug te vinden
en ik mag hartelijk hopen dat dat zo blijft.'

Volgens Henri Beunders, docent mediageschiedenis aan de Erasmus Universiteit, is
intieme journalistiek niets nieuws. 'Dat de elektronische dorpspomp heilzaam
werkt in onze zogenaamd open, maar in werkelijkheid steeds meer geanonimiseerde
maatschappij, is allang bekend. Maar intieme journalistiek heeft ook negatieve
kanten: het hart is nu eenmaal een gruwelkabinet. Het mag daarom nooit de ziel
van de kwaliteitskrant worden.'

Ook Beatrijs Ritsema is die mening toegedaan. In HP/De Tijd betoogde zij dat de
emotie haar plaats niet meer kent en daarmee steeds platter en ordinairder is
geworden: 'Iemand die in de beslotenheid van zijn huis naar een ander verlangt,
is nooit plat of elitair. Dezelfde persoon die zijn verlangens hakkelend in een
tv-camera uitspreekt, zou ik het liefst van het scherm willen slaan.' Catherine
Keyl ergert zich al jaren aan dat soort dedain. 'Journalisten voelen zich hoog
verheven boven de idolen en gevoelens van het 'gewone' volk. Wij moeten vechten
tegen heel veel vooroordelen, we worden keer op keer beschuldigd van effectbejag
door journalisten die ons programma nauwelijks bekijken. Als ze dat wel deden,
zouden ze zien dat wat wij doen wel degelijk maatschappelijke relevantie heeft.'

Volgens Beunders heeft dat dedain niet alleen te maken met zich verheven voelen.
'Beoefenaars van een nieuw genre streven altijd wanhopig naar erkenning door de
gevestigde collega's, die ze in eerste instantie niet krijgen. Terwijl tegelijk
de kwaliteitspers schoorvoetend in de trend meegaat, omdat ze wel moet: om haar
lezers te behouden, maar ook omdat ze wel inziet dat ze te eenzijdig bezig is.
NRC Handelsblad is net een nieuwe serie begonnen waarin mensen over hun
dilemma's praten. Die serie is niet anders dan Catherine.'

Wilma de Rek

Journalistiek ; Media

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                               6 of 140 DOCUMENTS

                                 de Volkskrant

                                December 5, 1998

De nieuwe Randlords

BYLINE: HANS MOLEMAN

SECTION: VERVOLG; Pg. 7

LENGTH: 2685 words


In Zuid-Afrika vormt zich snel een zwarte elite, het gevolg van wat 'black
empowerment' wordt genoemd. Maar de aanvankelijke euforie over die ontwikkeling
maakt steeds meer plaats voor scherpe kritiek. Want wat schiet de arme zwarte
massa ermee op dat een klein clubje geprivilegieerden geld steekt in golfwijken
en juwelierszaken?

RAZEND DRUK heeft Hare Koninklijke Hoogheid prinses Zenani Dlamini het. De
oudste dochter van Nelson Mandela is getrouwd met prins Thumbumuzi Dlamini, een
telg uit de omvangrijke koninklijke familie van Swaziland, en als ze niet acte
de presence moet geven bij een officiele ontvangst of een tuinfeest, dan is ze
wel in de weer voor Africa Entertainment.

Ze organiseert bedrijfsfeesten en productpromoties, ze haalt internationale
artiesten naar Zuid-Afrika. Stevie Wonder zong de sterren van de hemel op het
huwelijksfeest van haar vader, eerder dit jaar. Zelden zegt iemand nee. Hoewel,
Mike Tyson weigerde, toen ze hem probeerde te strikken voor de 'bokswedstrijd
van de eeuw' in Johannesburg.

Ze heeft zelfs haar gewicht onder controle, vertrouwde ze het weekblad Drum toe.
'Ik had maat 44, maar nu heb een strak maatje 36.' Geen wonder dat de scribente
van Drum bewonderend optekende hoe prachtig ze er met haar citroengeel
mantelpakje uitzag, toen ze het weekblad te woord stond in de elegante villa van
haar persoonlijke mode-adviseuse, Denise Wynick van Amante Designer Clothing.

Platinablonde Denise zorgde ervoor dat Zenani onlangs werd gekozen tot een van
de tien best geklede vrouwen van het land. Ze moest in de categorie 'eigentijdse
kleding' de voormalige miss Zuid-Afrika Jacqui Mofokeng laten voorgaan, maar
toch. Haar advies: 'Goed in de spiegel kijken, je zwakke kanten herkennen en je
sterke punten het best laten uitkomen.'

Mandela's dochter is een graag geziene gast op de kleurrijke party's in de dure
buurten van Johannesburg, waar chique geklede vrouwen elkaar aanspreken met
comrade darling. Ze heeft alles mee: haar afkomst, haar glamour-job, haar
netwerk in de zwarte high society. Ze is een parel van de nieuwe elite die in
Zuid-Afrika is opgestaan na de bedwinging van de apartheid.

Rij uit het zuiden op Johannesburg af, en je ziet hoever het land gekomen is. Op
de kale heuvels ligt de ene township na de andere. Sommige hebben stroom
gekregen, en schoon, stromend water. Hier en daar is nieuwbouw zichtbaar:
eindeloze rijen piepkleine huisjes met vrolijke kleuren. Maar de velden ernaast,
vol kleine krotjes, dijen nog steeds uit.

De snelweg voert verder, langs de oude bergen mijnafval die als een gordel om de
zuidrand van de stad liggen. Links duikt Soweto op, zover het oog reikt, in een
waas van dampen. De weg verheft zich, snijdt door het hart van de stad, langs
glimmende wolkenkrabbers en aftandse loodsen.

Een minuut verder begint een andere wereld. Verstopt tussen het weelderige groen
liggen de mooie huizen van de noordelijke buitenwijken. Hier zoeven de laatste
modellen BMW's, Audi's en Mercedessen langs hoge muren met dreigende bordjes van
armed response-beveiligingsfirma's. Hier huist de 'welvaart' van Zuid-Afrika: de
bovenklasse die van oudsher een wit gezicht heeft maar nu steeds meer zwarten
tot haar territorium toelaat.

Bij de imposante toegangspoort van de Dainfern Golf Estate and Country Club moet
ik stoppen voor een slagboom. 'U heeft geen pasje', constateert de bewaker. 'Wat
is de reden van uw bezoek?' Ik meld dat ik naar huizen kom kijken, en na het
invullen van een formulier zwaait de slagboom open.

Dainfern Golf Estate is een uitgelezen voorbeeld van modern wonen op z'n
Zuid-Afrikaans. Het is een fortwijk, toevluchtsoord voor wie zich wenst te
beveiligen tegen de criminaliteit. De luxe villa's worden van de buitenwereld
afgeschermd door muren met schrikdraad dat onder hoge spanning staat. De
toegangswegen worden bewaakt door gewapend personeel, ieder huis is aangesloten
op de centrale meldkamer. En mocht er toch nog iets misgaan, dan staat de
helikopter van Khulani Springbok Patrols klaar om de patient of de gewonde naar
de dichtstbijzijnde prive-kliniek te evacueren.

Op het landgoed, 320 hectare groot, zijn lapjes grond te koop van tussen de 60
en 350 mille. Daarop kun je je droompaleis laten bouwen. Amerikaans rustiek,
Kaaps Hollands, Engels klassiek, Griekse-eilandstijl of postmodern, vat de
brochure de architectonische keuzes samen. Op Dainfern, aan de rand van de stad
die doorgaat voor de gevaarlijkste ter wereld, is het leven nog ontspannen: 'Je
hoort de kievit als je gaat slapen, je ontwaakt bij het ruisen van de
Jukskei-rivier'.

De duurste lapjes hebben uitzicht op de groene dreven van de golfbaan. Achttien
holes, ontworpen door golftopper Gary Player. Je kunt op Dainfern voorts
ongestoord wandelen langs de Jukskei, of een biertje drinken op het terras van
het clubhuis. De kinderen kunnen naar school op Dainfern College. Sandton City,
het pompeuze winkelhart van de noordelijke buitenwijken, is slechts vijftien
minuten verderop.

V IJF JAAR geleden onderhandelde het ANC nog met de Nationale Partij, over een
vreedzame overdracht van de regeringsmacht. Wie toen had voorspeld dat de
toekomst van Cyril Ramaphosa in golf estates zou liggen, was hard uitgelachen.
Kom zeg, onze eerste onderhandelaar, topman van de vakbondsfederatie Cosatu, die
valt niet voor het grote geld!

Kameraad Ramaphosa maakte de overstap wel. Hij geeft tegenwoordig leiding aan
een zwart zakenimperium met belangen in industrie, media en onroerend goed. Een
van zijn bedrijven, Johnnic Eigendommen bv, ontwikkelt Dainfern. Het
golflandgoed aan de rand van Johannesburg is slechts een van een reeks luxueuze
projecten die de firma in beheer heeft.

Ramaphosa is een van de meest sprekende voorbeelden in de zwarte bovenklasse,
die zich de afgelopen paar jaar in snel tempo heeft ontwikkeld. De nieuwe elite
maakt gretig gebruik van de bereidheid van het oude blanke establishment om
zwarten een stukje van de taart te gunnen, doorgaans uit welbegrepen
eigenbelang. Want bedrijven die geen aandeelhouders en directeuren van 'voorheen
benadeelden' huize aantrekken, hoeven niet te rekenen op sympathie - en
opdrachten - van de ANC-regering.

Black empowerment heet de ontwikkeling, en ze heeft een hausse doen ontstaan van
zwarte investeringsfirma's met ambitieuze mannen en vrouwen aan het roer, die
enthousiast zijn gaan winkelen in de economie.

Neem Women Investment Portfolio Holdings. Wiphold werd vier jaar geleden
opgericht door vier vrouwen met ieder een goede baan en een gezamenlijk
startkapitaal van een half miljoen rand. De beleggingsportefeuille is inmiddels
uitgegroeid tot bijna een miljard rand, met als hoofdzaken het cosmeticamerk
Dark and Lovely, kleding- en juwelierszaken en een op de zwarte mark gericht
bedrijf voor geldleningen, King Finance.

Wiphold heeft ook nog een minderheidsaandeel in Highveld Stereo, het 'witste'
radiostation van Johannesburg en omstreken. Het koestert verder plannen deel te
nemen in de zeer lucratieve loterij- en casinobranche. Als doel heeft de firma:
het bevorderen van ondernemerschap, hoge winsten en merkentrouw. Want, zegt
Louisa Mojela, een van de twee directeuren, wat is er mooier dan dat de
inmiddels achttienduizend vrouwelijke aandeelhouders hun make-up, kleren en
sieraden bij hun 'eigen' winkels kopen?

De laatste tijd is de euforie over de zwarte opmars in de Zuid-Afrikaanse
economie danig afgenomen. De kritiek groeit op firma's als Johnnic en Wiphold:
wat schieten de miljoenen arme zwarten ermee op dat een klein clubje
bevoordeelden veel geld steekt in golfwijken, luxueuze hotels, kantoorpanden en
juwelierszaken, als ze zelf niet eens een behoorlijke baan en een huis met
water, licht en riolering hebben?

De zwarte 'machtsgreep' is tot nu toe vooral uitgedraaid op het ontstaan van een
nieuwe, zeer kleine bovenlaag. Van spreiding van de welvaart komt weinig tot
niets terecht, ondanks de mooie slogans waarvan mannen als Cyril Ramaphosa zich
bedienen. En, zeggen de critici, de meeste kersverse, zwarte miljonairs hebben
niet eens echte macht, het zijn vooral aandeelhouders die hun bestaan danken aan
geleend geld - geleend bij de gratie van witte financiers.

Het zwarte zakenblad Enterprise sloot zich onlangs aan bij de kritiek. Het zijn
altijd dezelfde investeerders die aan bod komen, merkte Thami Mazwai op. 'En wat
nog erger is, in de bedrijven die ze overnemen, verandert niets.' Het zwarte
personeel blijft onder aan de ladder bungelen, andere zwarte bedrijven krijgen
geen voorrang als er orders te vergeven zijn.

Mazwai, een van Zuid-Afrika's zwarte opinieleiders, neemt vooral ex-kameraad
Cyril Ramaphosa op de korrel. 'Ramaphosa maakt deel uit van een kleine coterie
van zwarte zakenlieden die graag in allerlei directies zitten. Ze kunnen niet
zeggen: tot hier en niet verder. En dan benoemt het Forum van Zwarte Managers
veelvraat Ramaphosa ook nog als voorzitter van een commissie die moet
onderzoeken of de zwarte machtsgreep de minderbedeelde landgenoten wel iets
oplevert. Schande!

Sommige leden van de nieuwe elite maken het ook wel erg bont. Zo is het doen en
laten van Trevor Tutu, de 42-jarige zoon van aartsbisschop Desmond Tutu, een
vast 'nummer' in de kranten. Het meeste opzien baarde hij eind vorig jaar met de
mededeling dat hij druk bezig was de Koeberg-centrale, de enige atoomcentrale
van Zuid-Afrika, te verhandelen.

Van dit drieste plan is verder niets meer vernomen. De laatste keer dat Tutu
junior - eerder werkte hij in de reclame en hij is een groot liefhebber van
snelle auto's - het nieuws haalde, was toen hij in Johannesburg een file bij een
stoplicht wilde inhalen. Zijn BMW, die op de verkeerde weghelft reed, vloog bij
de manoeuvre over de kop en ramde drie andere auto's.

A NDERE uitglijders hebben minder amusementswaarde. Don Mkhwanazi is een
invloedrijke jonge miljonair met uitstekende connecties binnen het ANC. Tot voor
kort was hij voorzitter van het Centraal Energiefonds, een staatsinstelling die
ressorteert onder minister van Mineralen en Energie, Penuell Maduna. Mkhwanazi
presteerde het een uiterst dubieuze zakenvriend, de Liberiaan Emanuel Shaw II,
voor het vorstelijke bedrag van een miljoen gulden in te huren als adviseur bij
het energiefonds.

Wat Shaw daar uitvoerde, was onduidelijk. Pas na uitgebreide publicaties over de
affaire - waaruit bleek dat Shaws adviesfirma de hypotheek betaalde voor een van
Mkhwanazi's luxe woningen - greep de regering in. Het kabinet passeerde minister
Maduna, die zijn goede vriend de hand boven het hoofd bleef houden. De
voorzitter van het energiefonds werd van zijn rijk betaalde post ontheven, en
Shaws contract werd niet verlengd.

Maar Don Mkhwanazi, die zijn critici graag voor racist uitmaakt, blijft een
belangrijke spil in het black-empowerment-wereldje. Twee jaar geleden was hij al
goed voor een zetel in elf directies, een inkomen van een miljoen gulden en een
persoonlijk vermogen van drie miljoen. En ondanks de wijze waarop hij zich
blameerde met Shaw, wijst niets erop dat zijn vrienden in het ANC hem echt
willen laten vallen.

Dit soort schandalen duikt vooral op in de (semi-)overheidssector, waar het ANC
veel goedbetaalde banen te vergeven had en politieke kleur vaak belangrijker
werd geacht dan competentie. De regering heeft zich inmiddels voorgenomen van
haar fouten te leren: op de eerste nationale anti-corruptietop, die begin
november werd gehouden, beloofde Mandela's beoogde opvolger Thabo Mbeki dat hij
korte metten zal maken met de 'parasieten'.

Woorden die luide werden toegejuicht in kringen van zwarte ondernemers die wel
hard werken voor hun nieuwe welvaart. Zoals Sam Molope, de bakker die via een
contract met McDonald's een imposant voedingsconcern heeft opgebouwd. Hij wist
zelfs de internationale inzinking van de aandelenkoersen van enkele maanden
terug te pareren. Zijn bedrijf boekte een koerswinst die hem nu - door een
persoonlijk vermogen van ruim dertig miljoen gulden - de rijkste zwarte
beursgenoteerde ondernemer van Zuid-Afrika maakt.

Molope neemt daarmee de plaats in van Seshi Chonco, een 39-jarige doctor in de
filosofie, die als een bijzonder zakentalent geldt. Chonco is eigenaar van de
jonge computerfirma Elexir, die haar beurswaarde in de recente crash zag
tuimelen van 26 naar 9 miljoen gulden. Dat was even slikken, maar Chonco is
ervan overtuigd dat zijn bedrijf de kwaliteiten heeft om terug te krabbelen.

Seshi Chonco heeft zich genesteld in de nieuwe bovenklasse. Hij maakt deel uit
van een groepje zwarte toppers, dat door het Zuid-Afrikaans weekblad Mail &
Guardian al 'Het Netwerk' is gedoopt. Spoorwegbaas Saki Macozoma, casinokoning
Reuel Khoza, adviseurs van vice-president Thabo Mbeki, bankiers en advocaten
horen erbij.

H ET GEZELSCHAP laat volgens Chonco zien 'dat er niets verkeerds aan is, zwart
en succesvol te zijn'. Wat het Netwerk allemaal doet? Praten over zaken en
politiek, waarbij niet vergeten wordt te genieten van het goede leven. Toen Tito
Mboweni de afgelopen zomer werd benoemd tot de eerste zwarte president van de
Zuid-Afrikaanse Nationale Bank, werd dat stevig gevierd in het Sunnyside
Parkhotel.

Sommige economische waarnemers zijn niet helemaal gerust op de intenties van het
gezelschap. Staat hier een zwarte versie in de steigers van de Broederbond, het
notoire blanke netwerk dat onder de apartheid achter de schermen de lakens
uitdeelde en overheidsopdrachten en zakencontracten steevast in eigen kring
hield?

Volgens politiek commentator Steven Friedman is het niet terecht nu al zo'n
beladen vergelijking te maken. Hij ziet het Netwerk meer als een zwarte variant
van de oude Randclub, de exclusieve societeit van Randlords van weleer - de
heren uit de Johannesburgse industriele en financiele wereld. Het is het soort
ondernemersclub dat je overal ter wereld aantreft, zegt Friedman: 'Etnische en
sociale banden vormen een uitstekend smeermiddel om zaken te doen.'

Dergelijke clubs hoeven geen broeinesten van vriendjespolitiek te zijn. Ze
kunnen zich ook ontwikkelen tot fora van bezinning op de rol van de zwarte elite
in Zuid-Afrika. Zo'n proces is al zichtbaar bij het verwante Forum van Zwarte
Managers. Op de jaarvergadering daarvan, eerder deze maand, werden pijnlijke
onderwerpen niet geschuwd: corruptie, incompetentie en de geringe invloed van
zwarte directeuren in traditioneel blanke bolwerken.

We moeten onszelf een spiegel durven voorhouden, bepleitte Forumvoorzitter Lot
Ndlovu. 'De nieuwe zwarte elite heeft de essentiele taak een reputatie te
vestigen van integriteit en discipline. Lukt dat niet, dan zullen de gevoelens
van onvrede bij de gewone burger over zwart leiderschap alleen maar toenemen.'

Ndlovu verwoordde daarmee de groeiende vrees dat Zuid-Afrika in dezelfde val zal
lopen als zoveel andere Afrikaanse naties na de bevrijdingsstrijd. Het
spookbeeld van een diep verdeelde samenleving, met aan de ene kant van de kloof
een welvarende bovenlaag, en aan de andere kant de arme massa's. Een land met
fortwijken als buffer tegen de paupers, en als enig verschil met het oude
Zuid-Afrika dat de elite niet meer louter blank van kleur is, maar dat een paar
procent van de zwarten zich erbij heeft weten te voegen.

H ET bezichtigen van huizen op Dainfern Golf Estate sluit ik licht gedeprimeerd
af. Hoe krijg je het toch voor elkaar, zoveel patserige villa's in een wijk. Ik
drink een biertje aan de bar van de countryclub. De mannen achter de tap zijn
zwart, de gasten bijna allemaal wit. 'Ober, hier komen', klinkt het van een
tafeltje waaraan een paar mannen in golftruien gezeten zijn. De aangesprokene is
een zwarte dertiger, die in een wit overhemd door het restaurant loopt.

Hij kijkt even, lacht en loopt door.

'Ober!'

Nu draait hij zich om en loopt hij naar het tafeltje. 'Ik ben jullie ober niet,
jongens. Ik woon hier.'

Ongelovig kijken de golfers hem aan. 'Oh sorry', mompelt er een. Ze lachen een
beetje schaapachtig. Het is nog even wennen voor de oude garde, dat nieuwe
Zuid-Afrika.

FOTO'S GIDEON MENDEL/TRANSWORLD

Maatschappij ; Bevolking

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                               7 of 140 DOCUMENTS

                                 de Volkskrant

                                December 2, 1998

Opera of Pop?

BYLINE: MIRJAM PRENGER

SECTION: VOORKANT; Pg. 13

LENGTH: 733 words


'Dat Rick van der Ploeg opera met popmuziek vergelijkt, is apekool', zei
VVD-kamerlid A. Nicolai gisteren in de Volkskrant. Mag je popmuziek met opera
vergelijken, als het gaat over subsidies? Of moet de subsidie aan de opera
onaangetast blijven?

E-life, Rotterdamse rapper, wiens single 'More Days to Come' in de top tien van
de hitparade staat: 'Als je het verschil ziet tussen de kostprijs van een
operakaartje en wat mensen daar werkelijk voor betalen, en dat vergelijkt met de
prijs van een popconcert, dan vind ik die zware subsidie belachelijk.

'Je moet de dingen in verhouding zien, weet je. Er gaan veel meer mensen naar
popconcerten dan naar de opera.

'In Nederland wordt vaak gezegd: de markt bepaalt. Waarom in dit geval dan niet?
Naar de opera gaan is te vergelijken met het rijden in een Mercedes. Heb je geen
geld voor een Mercedes, dan moet je maar een Datsun kopen.

'De Nederlandse staat is er toch niet voor om mensen naar concerten te laten
gaan? We leven niet meer in de 18e, 19e eeuw. Kom nou. Mensen zijn met hele
andere dingen bezig. Als je de opera wilt behouden, oke, maar dan wel voor
minder geld.'

Piet Bos, alias Opera Pietje, heeft elke eerste zondag van de maand een
operaprogramma op radio Noord Holland: 'Popmuziek is van deze tijd, maar hoe
lang bestaat de opera wel niet? Opera moet juist nog beter gesubsidieerd worden.
Maar het geld komt niet altijd op de juiste plek, als je ziet hoeveel geld er
naar de Stopera gaat.

'De gewone mensen kunnen nu nauwelijks naar de opera. Neem gisteravond, met een
Oosteuropese uitvoering van Carmen in Carre: daar ben je zo 50, 60 gulden aan
kwijt. En dan heb ik het niet eens over wat je moet betalen voor de Stopera.

'Het moderne gedoe, zoals Peter Sellars, dat doet ons niks. Het gewone volk gaat
daar absoluut niet naar toe. Wel naar die Carmen, dat was een mooie
voorstelling, niet hoogstaand, maar met een goede bariton en een leuk decortje.
Dat willen de mensen zien.'

Jan Marijnissen, fractievoorzitter van de SP en operaliefhebber: 'Het is
buitengewoon spijtig dat Rick van der Ploeg de plank zo misslaat en platte
demagogie bedrijft door opera met pop te vergelijken. Er moeten juist veel meer
mensen naar de opera, dus maak die prijzen lager.

'De opera zou weer terug moeten naar de oude historie, toen het bij uitstek een
volkse bedoening was. Vroeger spraken de sociaal democraten nog over het
verheffen van het volk: dat mis ik in het huidige beleid. Juist in een periode
van materialisme zou de overheid een substantieel groot deel van het budget aan
kunst en cultuur moeten besteden.'

Jan Douwe Kroeske, presentator van popmuziekprogramma's: 'Ik ben het helemaal
eens met Rick van der Ploeg. Het probleem is dat de popmuziek wordt geassocieerd
met de wereld van het grote geld, waar geen geld van buiten nodig is. Maar de
bands waar ik mee te maken heb, kunnen nauwelijks rondkomen.

'De discussie gaat wel de verkeerde kant op als mensen zeggen: in vergelijking
met de popmuziek krijgt de opera teveel geld, dus is de opera fout. Eigenlijk
moet je een extra schuifje opentrekken met geld voor Nederlandse bands.

'Maar het ligt ook aan de bands zelf. De popcultuur is heel gesloten. Terwijl ik
vind: laat je zien, laat je horen. Durf je mond open te trekken tegen Rick van
der Ploeg en consorten.'

Jaap van Beusekom, directeur van het Nederlands Popinstituut: 'Als je ziet dat
van de 300 miljoen gulden die uitgetrokken zijn voor de podiumkunsten, 297
miljoen naar opera, dans en theater gaan, zijn de verhoudingen wel zoek. Daar
zit het venijn: geld is wel the bottom line.

'Opera is de meest gave vorm van staatskunst. Als je de opera niet meer
subsidieert, verdwijnt hij. En de paradox is: als je vindt dat operaliefhebbers
maar zelf voor de kosten moeten opdraaien, wordt het nog elitairder.

'Voortdurend trekt de popmuziek bij de subsidies aan het kortste eind. Als de
opera geld nodig heeft, zitten ze morgen bij de staatssecretaris, zo werkt dat
wel.

'Zelf heb ik niets met opera, maar ik ben geen voorstander van opheffing.
Alleen: als ik operaliefhebbers weer eens meesmuilend hoor praten over de
teksten van popliedjes, en ik lees de teksten van een opera, kom ik niet meer
bij van het lachen.'

Mirjam Prenger

Popmuziek ; Nationale Economie ; Overheidsfinancien ; Opera ; Klassieke Muziek ;
Economie ; Muziek ; Kunst ; Kunst en Cultuur

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                               8 of 140 DOCUMENTS

                                 de Volkskrant

                                December 1, 1998

Japanse rechtbank erkent wel schending rechten kampgevangenen Eis tot
schadevergoeding verworpen

SECTION: FORUM; Pg. 11

LENGTH: 375 words


Een Japanse rechter heeft de eis van een groep voormalige Nederlandse
kampgevangenen maandag afgewezen. Mede namens duizenden andere overlevenden van
de 'Jappenkampen' hadden acht Nederlanders gevraagd om een spijtbetuiging van de
Japanse regering en een schadevergoeding van veertigduizend gulden per persoon
voor het leed dat hun tijdens de Tweede Wereldoorlog is aangedaan.

Van onze verslaggevers

AMSTERDAM

Districtsrechter Taichi Kajimura erkende gisteren in zijn vonnis dat de
Nederlanders in Japanse gevangenschap 'mishandelingen en ander lijden' hadden
ondergaan. Maar volgens het Japanse recht kunnen gewone burgers geen
schadevergoeding eisen van de staat, zo stelde hij vast.

Schadevergoeding kan alleen worden geeist door een andere staat, maar die
kwestie is volgens de Japanse rechter al geregeld in het Vredesverdrag van San
Francisco uit 1951. Japan betaalde toen ongeveer een miljoen dollar aan de
Nederlandse regering. Volgens de voormalige kampgevangenen betekent dat niet dat
zij daarmee het recht op individuele schadevergoeding zijn kwijtgeraakt.

Dezelfde rechter velde donderdag een gelijkluidend vonnis in een proces dat was
aangespannen namens twintigduizend kampgevangenen uit Groot-Brittannie, de
Verenigde Staten, Australie en Nieuw-Zeeland. De enige keer dat een Japanse
rechter schadevergoeding toekende aan individuele oud-gevangenen was in de zaak
van drie Koreaanse 'troostmeisjes'.

Onder de acht Nederlanders die het proces in Tokio hebben gevoerd, bevond zich
ook een voormalig troostmeisje. Sommigen van de mannen van de groep hebben
gevangen gezeten in Indonesie, anderen in Singapore of Birma.

Volgens J. Leenders, woordvoerder van de stichting Japanse Ereschulden, zijn de
acht klagers akkoord gegaan met het instellen van een hoger beroep. 'De
rechtbank erkent dat er mensenrechten zijn geschonden. Die erkenning is al van
groot psychologisch belang voor de slachtoffers. De advocaten denken dat er
daardoor ook juridisch een deur is opengegaan. Zij zien nog mogelijkheden.'

De stichting hoopt op een spoedige afwikkeling van het hoger beroep. Leenders:
'Veel van de slachtoffers zijn ouder dan zeventig, tachtig jaar.'

Oorlogsmisdaden ; Criminaliteit ; Delicten ; Recht

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                               9 of 140 DOCUMENTS

                                 de Volkskrant

                               November 30, 1998

Van tientje tot tiende penning

BYLINE: HENK STRABBING

SECTION: SPOREN; Pg. 6

LENGTH: 1631 words


De euro is in aantocht. De invoering is een behoorlijk ingewikkelde operatie.
Winkeliers en minister maken openlijk ruzie over de manier waarop de euro in
2002 in Nederland moet worden geintroduceerd. In 1945 ging dat anders toen de
minister van Financien binnen een week het land van zijn befaamde 'Tientje van
Lieftinck' voorzag en daarmee een grondige geldzuivering inluidde.

ALS EEN donderslag bij heldere hemel was het niet gekomen, in die laatste week
van september 1945, maar zo was het ook niet bedoeld. De wat iele, deftige stem
van Prof. Mr. P. Lieftinck had het al in juli van dat vredesjaar voor Radio
Herrijzend Nederland aangekondigd: 'De kanker van het besmette geld moet worden
uitgesneden.'

Er was niet alleen veel te veel geld in het naoorlogse Nederland, er waren ook
woekerwinsten gemaakt door oorlogswinstmakers (O.W.'ers). Beide problemen zouden
door Lieftinck drastisch worden aangepakt. Hij had er zich jarenlang op
voorbereid. Tijdens zijn gevangenschap in Sint Michielsgestel en Buchenwald liet
hij zich, zo verluidt, liever geen voedselpakketten toezenden, maar boeken. Hij
schreef er zijn Inleiding tot de geldtheorie.

Allereerst: waar kwam dat vele geld -twee keer zoveel als nodig voor een goed
draaiende economie, zo had Lieftinck becijferd- vandaan? Het lag in de eerste en
voornaamste plaats aan de Duitsers. Op 10 juli sprak Lieftinck het volk daarover
toe: 'Er is op het ogenblik in Nederland een enorm teveel aan ruilmiddel. De
Duitsers hebben het land leeggeplunderd en 'betaald' met miljarden aan onwettig
geld. Tegen een circulatiekapitaal aan bankbiljetten van ongeveer 1 miljard voor
de oorlog staat thans een bedrag van ruim vijf miljard.' En over de OW'ers: 'Bij
goede vaderlanders leeft de wens dat de regering aan collaborateurs en zwarte
handelaren hun ongerechtvaardigde winsten ontneemt, maar', zo vervolgde de
minister, 'daartoe is nodig, dat wij weten waar zich het besmette geld bevindt.
Met geraffineerde praktijken trachten de houders van dit geld daarvoor een goed
heenkomen te vinden. Hun operatieterrein overschrijdt in toenemende mate de
nationale grenzen. Wij zullen er niet voor terugdeinzen het besmette geld in
zijn meest verborgen schuilplaatsen op te sporen, zowel in het binnenland als in
het buitenland.'

De minister had ook sussende woorden voor de gewone man die de operatie toch met
enige gemengde gevoelens tegemoet zag: 'De bewijslast der rechtmatige
verkrijging zullen zij die te goeder trouw zijn, gemakkelijk doorstaan. Maar
voor de overigen zal de fiscus onverbiddelijk zijn.'

De geldzuivering was niet het idee van Lieftinck, ook al kreeg hij voor de
strakke uitvoering terecht lof toegezwaaid. Al in 1942 had de president van De
Nederlandsche Bank, Mr. L. Trip, vanuit zijn onderduikadres in Zwolle de
regering in Londen laten weten dat er aan een naoorlogse geldzuivering gedacht
moest worden. Daarom werd er al vanaf februari 1942 in Londen gediscussieerd
over de te nemen maatregelen.

In de winter van 1942 tot 1943 werden al de eerste plannen gesmeed en in het
diepste geheim werden al voorbereidingen getroffen om de befaamde drukkers Joh.
Enschede & Zn. nieuwe bankbiletten te laten aanmaken. Maar uiteindelijk zouden
de eerste nieuwe tientjes in 1945 in Engeland worden gedrukt. Dat werd nog
ongemeen spannend want een Britse havenstaking, die uitgerekend op het moment
supreme losbrak, dreigde de operatie te torpederen. Het zou, zoals Lieftinck
later toegaf, op het nippertje goed gaan.

Op 4 augustus 1945, koud drie maanden na de bevrijding, ligt op het departement
van Financien een rapport gereed over de diverse onderdelen van Het Grote
Veldtochtplan, zoals de operatie intern wordt genoemd. Inmiddels is er al iets
gebeurd. Als voorbereiding op deze veldtocht zijn al vanaf 9 juli de briefjes
van honderd ingetrokken. Die moesten worden ingeleverd bij de banken.

Er is tussen departement en nationale bank uitvoerig gedelibereerd hoe de
eigenlijke geldsanering in zijn werk moet gaan. Vooral snel, vindt Lieftinck. De
geldzuivering in Belgie, enkele maanden eerder, heeft in elk geval geleerd hoe
het niet moet: langere tijd oud en nieuw geld naast elkaar laten voortbestaan is
uit den boze. En administratieve rompslomp moet minimaal blijven.

Een kardinaal punt is de aanwezigheid van nieuwe bankbiljetten. Pas in de tweede
week van september zijn er genoeg nieuwe bankbiljetten van 10, 25 en 100 gulden
en muntbiljetten van een gulden en een rijksdaalder om te kunnen beginnen met de
eigenlijke zuiveringsactie.

Op 26 september 1945 verliest al het, na de eerdere verdwijning van het
honderdje, overgebleven papiergeld zijn waarde. Elke Nederlander kan tot 2
oktober zijn waardeloos geworden biljetten naar de bank brengen, waar het geld
wordt geblokkeerd op een rekening. Hij krijgt er, per gezinslid, een tientje
voor terug. Lonen worden in die week niet uitbetaald omdat anders Lieftincks
schema in de war raakt. Een week later is het loonzakje twee keer zo dik. De
mensen moeten het die week met dat tientje van Lieftinck doen.

Op 2 oktober, zo schrijft Joh. de Vries in deel 5 van De Geschiedenis van de
Nederlandsche Bank, is het 'surrealistische moment aangebroken bereikt waarop de
geldcirculatie uit uitsluitend Lieftincktientjes bestaat.'

M INISTER Lieftinck is intussen niets meer of minder dan tijdelijk dictator
geworden. Bij Koninklijk Besluit van 3 augustus 1945 heeft hij voor de duur van
een jaar alle volmachten op het terrein van de geldzuivering. Hij heeft die
vrijheid van beweging nodig omdat hij van dag tot dag moet kunnen ingrijpen. De
Tweede Kamer heeft moeite met alleen toekijken. Een van de geachte
afgevaardigden spreekt schamper van: 'Het parlement van de voldongen feiten'.

Na de tientjesweek moet natuurlijk gaandeweg gedeblokkeerd worden om het
economische leven niet te laten vastlopen. Eerst komt geld vrij voor de betaling
van lonen, salarissen en pensioenen. Ook de girale rekeningen worden geleidelijk
aan door Lieftinck vrijgegeven. Het giroverkeer neemt door de geldzuivering
grote vormen aan. De minister heeft er uitgebreid reclame voor gemaakt: 'Het
maakt het houden van grote bedragen in huis overbodig en schenkt ook daardoor
grotere veiligheid. Bovendien', zo houdt Lieftinck zijn gehoor zuinigjes voor,
'vormt zij een rem op het doen van lichtvaardige uitgaven'. De bevolking wordt
zo enthousiast dat Lieftinck haar zelfs moet afremmen. Hij doet een ernstige
beroep op de Nederlanders om geen bedragen onder de 25 gulden per giro over te
maken; er ontstaat alarmerend achterstand bij het overschrijven.

Op 21 december is de minister andermaal op de radio: 'Het is thans de vijfde
maal, dat ik aandacht vraag voor de grote geldoperatie, die in de tweede helft
van dit jaar in ons land wordt voltrokken. Het thema dreigt eentoning te worden
en ditmaal zal het ook voor het laatst zijn. Dat is mogelijk, want de slotacte
van de geldsanering is bereikt. Met ingang van 1946 zal het girale geld worden
vrijgegeven, alsmede het geld, dat nog op de wereldkaart staat, en daarmede
nadert de geldvernieuwing haar einde. De hoeveelheid gereed en giraal geld is
tot een economisch verantwoorden omvang teruggebracht en de ernstige gevaren,
waarmede de geldovervloed ons land heeft bedreigd, zijn krachtdadig bezworen.

'De splitsing van het geld in giraal en vrij, die tijdelijk noodzakelijk was,
wordt opgeheven. Over enkele dagen kan een ieder weer zelf volgens zijn voorkeur
bepalen, in welken vorm hij zijn geld wil aanhouden, dan wel binnen de grenzen
der mogelijkheden, die zullen worden geopend, besteden.'

Op 1 januari 1946 wordt alles volledig gedeblokkeerd. Nederland kan ook
financieel aan een nieuwe toekomst beginnen na bijna zes donkere jaren.

In september 1946 schrijft de auteur van de rubriek Geld en goed in de
Volkskrant: 'We zijn nu een jaar verder en van de grote sympathie, die het
borelingske der geldzuivering aanvankelijk genoot, is wel het een en ander
verdwenen. Toch mogen wij constateren, dat de geldzuivering een onmisbare en
nuttige operatie is geweest; hadden wij de last der in de bezetting uitgegeven
bankbiljetten moeten meetorsen, dan had Nederland midden in het moeras gezeten.'

Er zijn veel opofferingen geweest, constateert de auteur, maar niet alle
verwachtingen zijn uitgekomen, want de 'winst' op de geldzuivering bijvoorbeeld
is tegengevallen: 'Wij hadden zo gehoopt, dat vele Zwarte Pieten hun verlies
maar hadden genomen en het oude bankpapier niet zouden hebben ingeleverd, maar
blijkbaar hebben zij van heel wat kanalen gebruikt gemaakt.

'De winst, in het eerste enthousiasme getaxeerd op f800 miljoen, later op f500
miljoen, is reeds tot f260 miljoen teruggelopen en het ziet er naar uit, dat dit
bedrag nog een verdere vermindering zal ondergaan.

'Ook de bankbiljettencirculatie, die gedurende de bezetting tot f5,5 miljard was
aangegroeid, is alweer tot f2,5 miljard gestegen. Het voor 1947 verwachte
begrotingstekort van bijna f2 miljard staat er helaas borg voor, dat de
bankbiljettenomloop nog wel hoger zal worden'.

Zo hard zal het niet gaan, want inmiddels is er een vermogensaanwasbelasting
voor de periode 40-45 ingesteld van liefst negentig procent. Die is speciaal
bedoeld om de OW'ers aan te pakken. Toch is ook daar niet iedereen tevreden
over. De Volkskrant noemt het op 18 maart 1946 onaanvaardbaar dat OW'ers op elk
miljoen dat ze in de oorlog hebben verdiend toch nog een ton mogen houden: 'Onze
voorvaderen maakten revolutie om de tiende penning, die aan Alva moest worden
afgestaan. De tiende penning, die de oorlogsprofiteurs mogen houden is zo
mogelijk nog erger.'

Prof. Mr. P. Lieftinck, minister van financien van 1945 tot 1952.;

Betalingsverkeer ; Economie ; Bedrijfstakken ; Bank- en Verzekeringswezen

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              10 of 140 DOCUMENTS

                                 de Volkskrant

                               November 27, 1998

De oude orde tegen de nieuwe

BYLINE: JAN BLOKKER

SECTION: CICERO; Pg. 35

LENGTH: 1637 words


DE GROOTSTE en best georganiseerde ondergrondse beweging die de geschiedenis van
het nationale verzet heeft gekend, verried in haar naam niets dat aan
strijdlust, illegale activiteit of zelfs maar ongehoorzaamheid deed denken. Ze
heette Ordedienst.

Misschien is dat al kenmerkend.

De man of de mannen die met de OD begonnen, hadden in de zomer van 1940 ook niet
zozeer verzet op het oog - dat zou pas later komen - maar de voming van een
'schaduwleger' dat straks, als de bezetters waren verdwenen, in een mogelijk
machtsvacuum moest kunnen optreden.

De OD stond daarin niet alleen. Bij geen van de talrijke ondergrondse groepjes
die in de eerste maanden na de Nederlandse capitulatie werden gevormd, was
daadwerkelijk verzet de eerste prioriteit. Ze dachten pas in actie te kunnen
komen als de tijd rijp was, dat wil zeggen als de bevrijding voor de deur stond,
en de geallieerden behoefte zouden hebben aan hand- en spandiensten.

In de richtlijnen van de Oranjewacht stond het expliciet omschreven: zolang de
bezetting duurde, moest tegenover de Duitsers een 'loyale houding' in acht
worden genomen, en pas als de vijand zich terugtrok, zou men in het geweer komen
'om het wettige gezag in alle plaatsen te steunen', om NSB'ers te beschermen
'ter voorkoming van lynchpartijen' en, last but not least, om 'communistische
opstanden onmiddellijk te onderdrukken'.

Dat vooral was de vrees die leefde onder de verzetslieden van het eerste uur. Ze
kwamen met hun wereldbeeld van de jaren twintig en dertig overwegend uit de
midden- en bovenklasse van de samenleving: gezagsgetrouwe (beroeps)officieren,
ondernemers, politici, ambtenaren, kunstenaars en intellectuelen, zeg maar de
weldenkende burgerij van vooroorlogs Nederland, die een gezonde afkeer koesterde
jegens het vulgaire nationaal-socialisme, maar nog veel minder moest hebben van
het vervaarlijke communisme.

Hun samenleving was op 15 mei 1940 lelijk geschokt, maar allerminst ingestort,
laat staan ontwricht - hun hele mentale hebben en houwen bleef ongeschonden
ingepast binnen de nieuwe omstandigheden, en er was hun alles aan gelegen de
dierbare bagage zo onbeschadigd mogelijk te bewaren tot de dag dat het tijdelijk
ongerief voorbij zou zijn, en de orde en de rust van weleer konden worden
hersteld.

De riskante hobbel die ze voorzagen, was de 'overgangstijd': het wettig gezag
(staatshoofd en regering) zat tenslotte in Londense ballingschap, en god mocht
weten welke chaos, of erger nog: welke revolutie, zou kunnen uitbreken als de
vijand - bij wie de orde, hoe on-Nederlands misschien ook, tenminste
gegarandeerd was - de aftocht blies. Men herinnerde zich wat aan het eind van de
Eerste Wereldoorlog in St.-Petersburg, in Berlijn en in Wenen, en vanwege
Troelstra op een haar na zelfs in Den Haag was gebeurd. En bij sommigen ging de
herinnering nog verder terug.

De vaderlandslievende leiders van de vroege OD vormden al in 1941 een 'voorlopig
bewind', en naar het oude model van Hogendorp, Van der Duyn van Maasdam en Van
Limburg Stirum die in 1813 de erfprins van Oranje in Scheveningen opwachtten,
zelfs een driemanschap. 'De oude tijden keren weerom', was toen per proclamatie
verzekerd, en de initiatiefnemer van de nieuwe trojka bestelde alvast stof voor
tienduizenden armbanden waaraan zijn manschappen in het Uur U herkenbaar moesten
zijn, hij drukte briefpapier met het opschrift Voorlopig Bewind, en liet
staatsieportretten maken van zichzelf en zijn twee medebewindhebbers die op het
moment supreme overal afgedrukt en (in winkeletalages) opgehangen konden worden.

Gewichtigdoenerij, zeg je nu, van wereldvreemde ijdeltuiten die Hitler aanzagen
voor een tweede Napoleon en zichzelf voor uitverkoren bewakers en bewaarders van
het oude bestel. En natuurlijk waren ze ijdel, natuurlijk deden ze gewichtig,
natuurlijk klampten ze zich vast aan een samenlevingsideaal dat onder hun voeten
werd afgebroken. Maar het is ook heel begrijpelijk als je nagaat dat ze deftige
en voor een belangrijk deel geprivilegieerde inwoners waren van een land dat al
sinds 1813 met de rug naar de wereld vooral met zichzelf bezig was geweest, en
waarin ze tamelijk ongestoord en naar volle tevredenheid op hun 'stand' hadden
kunnen leven.

'Hun' Ordedienst is ze in de loop van vijf bezettingsjaren ook allengs ontgroeid
- en daar zijn allerlei verklaringen voor. Het actieve communistische
verzetswerk bijvoorbeeld, dat pas goed op gang kwam na de Duitse inval in
Rusland en dat de illegaliteit door de deelname van 'gewone' Nederlanders als
het ware democratiseerde. Daar kwam toenemende Duitse repressie bij, een
groeiende 'professionalisering' van de verzetsorganisatie (onder andere in de
radiocontacten met Engeland), de noodzaak om in de aanvankelijk versnipperde
verzetsactiviteiten een minimale cohesie na te streven, en ten slotte de steeds
duidelijker politieke richtingenstrijd die in de rijke ondergrondse pers werd
uitgevochten en waarbij (om het bij steekwoorden te laten) 'vernieuwing' en
'herstel' tegenover elkaar stonden.

Al die aspecten worden aangestipt in De geschiedenis van de Ordedienst, het
vorige week verdedigde proefschrift van J.W.M. Schulten, maar ze zijn niet of
nauwelijks in het wat grotere verband gebracht van de vooroorlogse, verzuilde,
in zichzelf gesloten, weinig democratische en goeddeels hierarchieke Nederlandse
samenlevingscultuur. Schulten rept er wel vaak van, maar de wijze waarop en de
mate waarin de verschillende motieven, standpunten en sentimenten uit de jaren
van bezetting en verzet moeten zijn aangeblazen door opvattingen die in het
vreedzame land van de jaren twintig en dertig waren ontwikkeld - daar komt zijn
onderzoek eigenlijk niet aan toe.

Tot op zekere hoogte is zijn verhaal over de OD een correctie op het beeld dat
al tussen 1940 en 1945 vooral in kringen van Vrij Nederland en de Parool-groep
bestond, en dat in de geschiedschrijving van Lou de Jong min of meer is
gecanoniseerd. De OD zou ook na de periode van het 'driemanschap' een
autoritaire, rechts-conservatieve beweging zijn geweest waarbinnen
(beroeps)officieren de eerste viool speelden, en die een al dan niet
monarchistisch, en in ieder geval weinig democratisch naoorlogs Nederlands
bewind ambieerde waarin voor de OD-top een belangrijke taak moest zijn
weggelegd.

Op een aantal punten (bijvoorbeeld over de militaire dominantie) weet Schulten
dat imago te ontkrachten, zonder dat hij erin slaagt (wat hij mogelijk ook niet
eens wilde) de leiders van de dienst helemaal vrij te pleiten van de verdenking
dat ze na de bevrijding de klok inderdaad een heel eind hoopten terug te
draaien. Vandaar onder andere hun frustratie over het feit dat de taak waarvoor
ze zichzelf hadden opgericht - de beheersing van een machtsvacuum, dat zich
overigens ternauwernood heeft voorgedaan - per Londens decreet ten slotte werd
toevertrouwd aan het Militair Gezag, en dat hun aanspraak, de overkoepelende
Nederlandse verzetsbeweging te zijn, te elfder ure werd overgenomen door de
eveneens in Londen bedachte (en door prins Bernhard te commanderen) Binnenlandse
Strijdkrachten.

Schultens boek blijft - jammer, dunkt me - wat hangen in grotere of kleinere
polemiekjes met De Jong, of de opvattingen die voor en na de bezetting werden
geventileerd door figuren als Koos Vorrink, Henk van Randwijk en Van Heuven
Goedhart, die stuk voor stuk de pleitbezorgers waren en zouden blijven van een
vernieuwd Nederlands bestel, dat er, zoals we weten, in 1945 ondanks
veelbelovende doorbraakideeen niet zou komen.

De 'herstel'dromen van de OD blijven bij alle retouches die Schulten aanbrengt,
overeind. Het is de droom van al die mannen die in de eerste weken en maanden na
de bevrijding het Nederlandse straatbeeld bevolkten met hun enigszins
vooroorlogse helmen, hun blauwe hansoppen en hun oranje armbanden(!) - paraat
voor de onderdrukking van een rode revolutie die zich niet voordeed, en voor het
handhaven van een orde die nergens in gevaar was, binnen een machtsvacuum dat
nergens is opgetreden. Ze heetten 'BS'ers', en als het aan de OD had gelegen,
zouden ze als 'OD'ers' de geschiedenis zijn ingegaan.

Nog voor Schultens boek goed en wel in de boekhandel lag, werd in radio-
televisierubrieken al geruzied tussen hem en de laatste der OD-mohikanen die
zich, alle lichte correcties ten spijt, toch tekortgedaan voelden (bijvoorbeeld
over Schultens twijfel aan het bestaan van een oproepbaar OD-'leger' van maar
liefst honderdduizend man), maar die bovenal aanstoot namen aan Schultens
vraagtekens bij de betekenis van alle verzet (niet alleen in Nederland, ook in
Belgie of Noorwegen en zelfs in het Frankrijk van de maquis) voor de uitkomst
van de oorlog.

Maar in dat opzicht bevindt Schulten zich in het betrouwbare gezelschap van
langzamerhand tientallen jonge(re) historici die zich in de zin van het verzet
hebben verdiept - zie de recente evaluatie van het Puttense drama, waarin
Madelon de Keizer koeltjes de verlies- en winstrekening opmaakt van de misschien
wel, maar misschien ook niet door 'Londen' opgedragen overval op de rijksweg
Nijkerk-Putten.

Hoe koel intussen de balans van al zulke (gewapende) verzetsdaden ook wordt
opgemaakt - er blijft een taboe op rusten als op iets dat ook vijftig en meer
jaren na dato een heiligenschijn heeft behouden. Honderden leden van de OD zijn
tenslotte gedood, gesneuveld of gefusilleerd in naam van een ideaal dat ze
oprecht koesterden - en dat blijft overeind tegenover een werkelijkheid die
achteraf kan worden ontbonden in factoren van soms deerniswekkende kleinheid.

J.W.M. Schulten: De geschiedenis van de Ordedienst - Mythe en werkelijkheid van
een verzetsorgenisatie.

Sdu; 429 pagina's; Ae 49,90.

ISBN 90 12 08633 7.

Lid van de Binnenlandse Strijdkrachten heeft NSB'er gearresteerd, 1945.
SPAARNESTAD FOTOARCHIEF

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              11 of 140 DOCUMENTS

                                 de Volkskrant

                               November 21, 1998

De Chinese Waarheid

BYLINE: JAN VAN DER PUTTEN

SECTION: VERVOLG; Pg. 2

LENGTH: 904 words


De partijkrant Renmin Ribao, tevens het grootste dagblad van China, blijft zijn
lezers instrueren, en het blijde nieuws cultiveren. Toch komt er ruimte voor
kritiek.

FELRODE karakters op het poortgebouw schreeuwen het levensgroot uit: Renmin
Ribao, 'het Volksdagblad'. Na de onvermijdelijke wachtpost opent zich een
tuinstad in de stad. In dit groene eiland middenin Peking-Oost worden de
opvattingen van de partij dagelijks omgezet in twaalf krantenpagina's, en in een
oplage van 2,2 miljoen over heel China verspreid.

De zevenhonderd journalisten en personeelsleden van Renmin Ribao hoeven het
terrein niet af. Ze wonen en eten er, ze doen er aan sport en ontspanning, en
hun enig kind zit op de Volksdagbladkleuterschool. En tussen de bedrijven door
zetten ze zich in voor het in 1948 gestichte officiele orgaan van het Centrale
Comite van de Chinese Communistische Partij.

Keurig in het pak zit adjunct-hoofdredacteur Xie Hong - de pers krijgt bij geen
enkele Chinese instantie ooit de nummer een te spreken - in een vertrek met
tegen de muren zestien fauteuils en een zitbank. Een tafel ontbreekt, thee niet.
Xie is vergezeld van de chef buitenland, de vrouwelijke chef Europa en een
vertaler.

'Vroeger was onze oplage veel groter', mijmert Xie. 'Tijdens de Culturele
Revolutie maakten we tien miljoen exemplaren. Maar we hebben nu concurrentie van
veel nieuwe kranten.'

Kleinschaligheid bestaat in China niet, ook niet in de pers. Er verschijnen
tegenwoordig tweeduizend dagbladen en zesduizend andere periodieken. Maar de
grootste blijft Renmin Ribao. De krant heeft 37 binnenlandse en 33 buitenlandse
correspondenten.

De adjunct-hoofdredacteur: 'Renmin Ribao geeft bekendheid aan de politiek van de
communistische partij, ze ziet toe op de uitvoering daarvan, ze bericht over de
problemen die zich daarbij voordoen, ze informeert over moderne technologie. En
sinds China zich heeft opengesteld, geven we meer aandacht aan cultuur en
economie.'

Ook de rest van de Chinese pers cultiveert het officiele blijde nieuws. Toch is
volgens Xie Hong de persvrijheid in China dankzij het hervormingsproces
toegenomen. Er verschijnen kritische columns, er is een kritisch tv-blad, en
zijn eigen zoon presenteert een kritisch tv-programma. 'Als hij bij het gewone
volk op bezoek gaat', zegt vader Xie, 'wordt hij ontvangen als een volksheld,
want hij durft alles te zeggen. Sommige leiders zijn bang voor zijn kritische
commentaren.'

Maar alles heeft zijn grenzen: 'Ons belangrijkste doel blijft het bevorderen van
het prestige van onze partij. En wij hebben de plicht het volk uit te leggen wat
mooi is en wat lelijk. De persvrijheid blijft dus beperkt.' En dus valt in
Renmin Ribao weinig te lezen over lelijke dingen zoals het sarren van
dissidenten door de politie, of de straatprotesten van ontslagen werknemers van
staatsbedrijven.

'Er zijn hier en daar protesten', geeft Xie toe. 'Berichtgeving daarover zou
vroeger onmogelijk zijn geweest. De laatste tien, twintig jaar zijn er al
verbeteringen. Maar we moeten vooral de maatschappelijke stabiliteit bewaren.'

Hij acht het dan ook 'bijna onmogelijk' dat Chinese media kunnen gaan opereren
'buiten de supervisie van de partij om'. 'Omdat dit een socialistisch systeem
is. Daarin moeten de media passen.'

Xie denkt dat in de toekomst de pers meer vrijheid zal krijgen. 'Maar dat zal
geleidelijk gebeuren, stap voor stap. Vanwege de stabiliteit. En steeds in
overeenstemming met de belangen van de partij en het volk.'

Ook in de China Daily, de enige Engelstalige krant van het land, is het nieuws
bij voorkeur goed nieuws. Hoewel, nieuws? De wereld mag in brand staan, China
Daily opent met officiele uitspraken van het type: 'Belang platteland
benadrukt', 'Rol van de vrouw onderstreept', en daarnaast de obligate foto van
president Jiang Zemin die met altijd dezelfde glimlach op altijd dezelfde plaats
de belangrijkste buitenlandse bezoeker van die dag de hand schudt.

'Ook de Washington Post zet alles wat de president doet op de voorpagina', zegt
mevrouw Huang Qing enigszins kribbig. Sinds de oprichting in 1981 werkt ze bij
de China Daily, de laatste jaren als adjunct-hoofdredacteur. 'Het is onze taak
de buitenlanders, vooral die in China zelf, te vertellen wat er in China
gebeurt.' De China Daily is eigendom van de staat en heeft een oplage van 300
duizend exemplaren.

Mevrouw Huang vindt het unfair de rampzalige Culturele Revolutie van de jaren
zestig en zeventig alleen voorzitter Mao in de schoenen te schuiven. 'Als het
een grote vergissing is geweest, dan is die begaan door het hele land. Iedereen
heeft eraan meegedaan. Ik ook.'

Volgens Huang genieten de Chinezen anno 1998 meer vrijheden dan ooit tevoren.
'Wij zien mensenrechten vanuit een ander perspectief dan westerlingen. Jullie
praten over individuen. Wij kijken ook naar individuele rechten, maar de
bestrijding van bijvoorbeeld armoede en honger vinden we belangrijker.'

De pers van Hongkong meldt nogal wat schendingen van mensenrechten in China.
Huang is er niet van onder de indruk: 'De Hongkongse pers vergist zich dikwijls,
en gaat vaak af op geruchten. Hoe vaak hebben ze in Hongkong niet gezegd dat
Deng Xiao Ping dood was? Maar laten ze maar zeggen wat ze willen. Zij hebben hun
systeem, wij het onze.'

Jan van der Putten

In China verschijnen steeds meer kranten en tijdschriften. FOTO ABC Redactie van
Renmin Ribao.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              12 of 140 DOCUMENTS

                                 de Volkskrant

                               November 21, 1998

Bewoners Mallorca zijn hotelbouw zat

SECTION: TRAJECT; Pg. 7

LENGTH: 115 words


Vijftienduizend demonstranten hebben vorige week in Palma de Mallorca betoogd
tegen de bouw van meer hotels en appartementen op Mallorca en de buureilanden
Menorca en Ibiza. De laatste natuurgebieden in de archipel dreigen te
verdwijnen, zeggen de demonstranten.

Niet alleen de milieubeweging, maar ook gewone burgers zijn tegen de bouw van
extra toeristische accomodatie. Met de noodzakelijke uitbreiding van dorpen en
stadjes gaat al veel groen verloren. Het bestuur van de Balearen wil een deel
van de bouwactiviteiten verbieden, maar dat gaat de demonstranten niet ver
genoeg.

Horeca ; Economie ; Bedrijfstakken ; Toerisme ; Recreatie en Vrijetijdsbesteding
; Reizen

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              13 of 140 DOCUMENTS

                                 de Volkskrant

                               November 14, 1998

ONBEGREPEN NULLEN

BYLINE: MARTIJN VAN CALMTHOUT; BROER SCHOLTENS

SECTION: WETENSCHAP; Pg. 1

LENGTH: 1449 words


Over 412 dagen denken sommige computers dat de tijd terugspringt naar 1900,
tenzij ze millennium-bestendig zijn. De tijd dringt, maar nog lang niet iedereen
is voorbereid op eventuele problemen. Zorgeloosheid? Of overschreeuwen de
boodschappers van het slechte nieuws zichzelf?

EIND VOLGEND jaar breekt een nieuw millennium aan en Khaled Sakhel,
communicatiewetenschapper aan de Universiteit van Amsterdam, heeft eerlijk
gezegd geen idee of de computer op zijn werkkamer aan de Oude Hoogstraat tegen
die tijd nog zal werken. Zal er stroom zijn? Stromend water? Koffie? Internet?
Telefoon? Dat heeft allemaal op de een of andere manier met chips te maken en
dat schijnt kwaad te kunnen. Maar verder heeft hij er nog niks over gehoord,
nee.

Hij bedoelt maar. Wat Sakhel eens te meer zeker weet, is dat er veel schort aan
de manier waarop Nederland wordt voorgelicht over de naderende eeuwwisseling.
Dan zal op veel elektronische kalenders, in computersoftware of ingebakken in
chips, het ooit uit zuinigheid gekozen tweetallige '99' van '1999' veranderen in
de twee nullen van het jaar 2000. Als het goed is, tenminste.

En in de twee nullen van '1900' als het niet goed is. Waarbij steeds de vraag is
of dat ongestraft kan, een computer die van lieverlee de eeuw begint over te
doen. Is er niet opeens een eeuw negatief achterstallig onderhoud? Kan iemand
uit 1935 in 1900 een ouderdomsuitkering krijgen? Wat is de cumulatieve rente op
een lening die driekwart eeuw later zal worden afgesloten?

En geven machines het niet gewoon op zodat fabrieken stilvallen, gemalen
stoppen, raffinaderijen haperen, administraties alarm slaan?

Niemand die het allemaal precies weet. Het enige dat erop zit, is om alle
systemen die datumgevoelig zijn, na te kijken en zonodig op te lappen, een
gigantisch karwei waarvan inmiddels vaststaat dat lang niet alles op 31 december
volgend jaar is gecheckt.

Juist die ongrijpbaarheid schept een dilemma voor wie tot doortastend optreden
wil manen. Zetten apocalyptische visioenen mensen en instellingen in beweging?
Of maakt dat de boodschapper juist ongeloofwaardig?

Op Sakhels bureau ligt de zojuist voltooide afstudeerscriptie van zijn student
Alice Penners Het Millenniumprobleem, een communicatiecase. Penners interviewde
voorlichters van de Nederlandse Spoorwegen, de KLM en ABN Amro over hun manier
om klanten te informeren over hun aanpak van het datumprobleem. Daarnaast
enqueteerde ze honderdvijftig treinreizigers, vakantiegangers en rekeninghouders
over de vraag wat zij daar eigenlijk van meekregen en of ze dat tevreden stemde.

De conclusie is helder: bedrijven zijn huiverig om over hun millenniumproblemen
te communiceren, ten onrechte, want de klant wil liever weten waar hij aan toe
is dan zeker weten dat alles in orde is, al mag dat natuurlijk best. Sakhel:
'Iedereen begrijpt dat het lastig is. En mensen zijn best bereid een dag niet te
pinnen als dat hun bank uit de problemen helpt.'

Voorlopig lijkt het echter treurig gesteld met de manier waarop het
millenniumprobleem onder de aandacht wordt gebracht. Enerzijds zijn de betrokken
bedrijven die het aangaat, betrekkelijk zwijgzaam of verbannen ze hun
millenniumaanpak naar de technische omgeving van een Internetsite. Anderzijds
circuleren - niet in de laatste plaats via de dorpspomp van hetzelfde Internet -
de wildste verhalen over wat er zal misgaan. Via het papegaaiencircuit gaan die
een eigen leven leiden en weten zelfs nauw betrokken woordvoerders waarheid en
verdichtsel regelmatig niet meer uit elkaar te houden.

'Woorden, woorden, het zijn allemaal woorden', zegt de Leidse psycholoog dr. Jop
Groeneweg, verbonden aan de werkgroep Veiligheid van de universiteit. Volgens
hem is het een normale menselijke reactie om zich af te wenden als informatie
niet te bevatten wordt. En dat geldt bij uitstek voor het millenniumprobleem.
'Je kunt mensen en bedrijven wel blijven verwijten dat ze traag reageren, maar
dat is precies wat een psycholoog je had kunnen voorspellen.'

Groeneweg: 'Als ik hier om me heen kijk, zie ik helemaal geen chips. Waarom zou
ik dan de doemscenario's geloven? Als een mens, van de gewone man tot de
manager, geen reele oorzaak voelt bij een voorspelde ramp, schat hij de kwestie
nooit op waarde. Dan wordt het als Jaws. Mensen durven of het water niet meer in
of doen juist lacherig, maar over het risico van haaien weten ze nog steeds
niks.'

En die al te menselijke beperking treft inderdaad niet alleen de man in de
straat. Directeur Scheepvaart Pieter Struijs van het Rotterdams Gemeentelijk
Havenbedrijf kondigde onlangs op een conferentie in Londen aan dat wat hem
betreft rond de eeuwwisseling schepen er niet in komen zonder bewijs van
millenniumbestendigheid. De kritische periode loopt van veertien uur voor het
uur U tot veertien uur erna, een tijdspanne waarin normaal zo'n honderdvijftig
zeeschepen en vijfhonderd binnenschepen de haven aandoen.

Een verstandige zet? Het heeft, legt een Rotterdamse voorlichter uit, allemaal
te maken met het feit dat in moderne schepen nu eenmaal tientallen chips zitten.
Welke chips weet hij niet, en of dat kwaad kan evenmin, maar stel je voor dat er
iets misgaat. De Rotterdamse walradar, meldt later de verantwoordelijke
beheerder in alle rust, werkt zeker wel. 'Dat is netjes gecheckt.'

Ander geval. Ing. Ernst Meijers, voorzitter van het Energie Millennium Platform
dat de aanpak coordineert bij alle nutsbedrijven voor stroom en aardgas, heeft
een handzaam setje overheadsheets ten behoeve van lezingen. Het eerste daarvan
toont een bericht van het persbureau Reuters uit augustus over een kerncentrale
in Zweden die tijdens een test op millenniumbestendigheid automatisch
afschakelde. Dat hele millenniumprobleem, zoveel wil Meijers maar aangeven, is
bepaald geen flauwekul. Maar dat Reutersbericht, dat heeft hij niet in Zweden
geverifieerd, erkent hij.

Voorlichter Anders Oesterberg van Sydkraft in Oskarshamn, Zweden, reageert
verbaasd als hij over de kwestie wordt gebeld. 'Afgeschakeld, staat er
afgeschakeld? Dat klopt niet.' In juni, legt hij uit, was de centrale voor
jaarlijks onderhoud stilgelegd. Daarbij is meteen ook de millenniumbestendigheid
getest door klokken op 31 december 1999 iets voor twaalven te zetten. Enkele
systemen vertoonden inderdaad kuren, maar die zouden het normale bedrijf niet
hebben onderbroken. 'En in april worden ze vervangen', aldus de woordvoerder.

Van dergelijke broodjes aap, zegt de Leidse psycholoog Groeneweg nuchter, wordt
niemand wijzer. Zijn suggestie is simpel: stap af van de globale verhalen over
'de enorme schade' aan 'de economie', over 'het stilvallen' van 'de
kerncentrales' en 'de weigerende chips' in 'een tanker'.

Schroef, zegt hij, liefst met televisiecamera's erbij, gewoon een infuuspomp of
desnoods een hele tanker open, test de chips, laat de boel mislopen als de klok
eenmaal is verzet. 'Laat, kortom, gewoon zien waar het nu eigenlijk om gaat.
Mensen kunnen alleen met zulke concrete informatie beslissingen nemen over hun
handelingen en gedrag.'

Voorlichter Max Kerremans van het Millennium Platform, het vorig jaar door de
overheid en het bedrijfsleven opgezette orgaan dat Nederland moet klaarstomen
voor 2000, ontkent stellig soms bewust de boel op stang te jagen. 'Ik erger me
juist blind aan van die doldrieste types die maar blijven hameren op wat er mis
kan gaan. Aan speculeren hebben we niks, dat is tijdverlies. Er moet niet worden
gekletst, maar gewerkt aan oplossingen. Gewoon: testen, analyseren en repareren.
De deadline staat vast.'

Dus als zoals onlangs nog voorzitter Jan Timmer van het platform, de immer
grimmige oud-topman van Philips, in het zondagse praatprogramma Buitenhof
opmerkt dat de stroom kan uitvallen, al was het maar omdat hij niet weet wat
Belgie en Duitsland doen, is dat geen bangmakerij? Kerremans: 'We zeggen niet
dat dat gebeurt. Dat zou weer speculatie zijn. Dat verhaal vertellen we alleen
maar om aan te geven wat we willen voorkomen. Dat is heel wat anders.'

En voorbeelden uit gevaarlijke sectoren zijn toeval, kerncentrales kunnen ook
broodfabrieken zijn? 'Dat is ook wat de media het liefst oppikken. Maar
stroomstoringen zijn al dramatisch genoeg. Niemand met enig gezond verstand
heeft het over ploffende kerncentrales, al weet ik ook niet wat er in
Oost-Europa kan gebeuren.'

Voorzitter Meijers, intussen, van het Energie Millennium Platform hoort toch
even op van de ware toedracht bij de vermeende Zweedse rampcentrale. 'Oh, dan
jok ik in commissie. Dan moeten we die overheadsheet maar niet meer gebruiken.
Fijn dat u dat opmerkt. Dank u wel.'

Martijn van Calmthout Broer Scholtens

FOTO MICHAEL FERRON

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              14 of 140 DOCUMENTS

                                 de Volkskrant

                               November 14, 1998

Carmageddon 2?

BYLINE: GIJS ZANDBERGEN

SECTION: VOORKANT; Pg. 17

LENGTH: 790 words


Minister Korthals van Justitie verbiedt winkeliers het computerspel Carmageddon
2 te verkopen aan personen jonger dan zestien jaar. Ieder die het toch doet,
riskeert een boete van vijfduizend gulden of twee maanden gevangenisstraf.
Afdoende?

Niels van der Hulst (14) vwo-2-scholier uit Leiden: 'Vanochtend op school hebben
we het er nog over gehad. Ik denk er hard over om het te kopen, want deel 1 vond
ik erg leuk. Het kan natuurlijk gebeuren dat de winkel het me weigert, maar dat
verwacht ik niet, want dat doen ze ook niet bij andere spellen waarbij zestien
omcirkeld is. Natuurlijk, als ze me om een legitimatie vragen, gaat het niet
door, maar daar vind ik dan wel wat op. Er zijn genoeg mensen die het voor me
willen kopen. Schuldig voel ik me niet, want ik ben het niet eens met die
leeftijdsgrens. Als je slim genoeg bent om het spel te installeren, ben je ook
slim genoeg om te beseffen dat het maar een spelletje is. M'n moeder vraagt wel
eens of ik dat gewelddadige spel per se moet spelen, maar ze verbiedt het niet.
Er bestaat veel schijnheiligheid heb ik gemerkt: wie het hardste roept dat iets
verboden is, doet het vaak zelf het meest.'

Geerten Gossaert, literair pseudoniem van de historicus prof. dr. F.C. Gerretson
(1884-1958), geciteerd in Van Dale: 'Is de hypocrisie de dood van het
persoonlijk leven, zij vormt de onmisbare hoeksteen van elke geordende
samenleving.'

Dr. J. de Gier, promoveerde in 1982 op Een onderzoek naar Geerten Gossaert,
stichtelijke en onstichtelijke experimenten: 'Ik zou niet weten waar Gerretson
dat heeft gezegd. Zijn verzameld werk beslaat zeven delen en dan zijn er nog de
briefwisselingen met Van Eyck en Geyl. Eerlijk gezegd, zou ik ook niet meteen de
betekenis van deze zin kunnen geven, maar het lijkt me wel passen in Gerretsons
gewoonte om eigenzinnige stellingen te poneren. Hij zette mensen vaak op het
verkeerde been, om niet te zeggen dat hij ze tegen zich in het harnas joeg. In
het gedicht De stervende pelgrim zegt hij dat de dichter zich verbergt voor het
gemeen, voor het gewone volk dus. Dat lijkt me in dit verband het dichtst bij
hypocrisie te komen. Maar dan zou ik er wat langer over moeten nadenken. Parate
kennis zakt in de loop van de tijd weg. Dat proefschrift heb ik vijftien jaar
geleden geschreven. Op een gegeven moment ben je uitgegossaert.'

De woordvoerster van Dixons foto/pc/software in Almelo: 'Voor Carmageddon 2 moet
u bij de Free Record Shop in de Grotestraat zijn. Wij verkopen hem niet. Dat was
bij de eerste zo en dat geldt ook voor deel twee. Opdracht van het
hoofdkantoor.'

J. Peterse, van Dixons' hoofdkantoor in Den Bosch: 'Net als de vorige keer
hebben wij, dat wil zeggen, heeft de directie, in overleg met V&D besloten om
het spel niet te distribueren, om de bekende redenen. Waarom in overleg met V&D?
Omdat wij samen met V&D in Vendex zitten en wij verantwoordelijk zijn voor het
totale game-gebeuren. Het scheelt ons een hoop geld, maar dat is nu eenmaal de
consequentie van het beleid. Net als de vorige keer zal de een het belachelijk
vinden en reageert de ander positief. Carmageddon is de grens. Voor andere
spellen geldt dat minder, maar dat heeft een praktische reden. Je kunt nu
eenmaal niet alle games die world wide rondzwerven op hun inhoud controleren.'

De woordvoerder van Free Record Shop in Almelo: 'Als het goed is, komt ie straks
binnen. Hij zal wel een sticker hebben waarop staat dat ie alleen voor zestien
jaar en ouder is. Maar of we van het hoofdkantoor instructies krijgen om de
leeftijd te controleren, weet ik niet. Bij de vorige Carmageddon was dat niet
het geval.'

Kees Bierbooms van het hoofdkantoor van Free Record Shop: 'We hebben op onze
newsflash, zeg het dagelijkse memo dat wij naar onze winkels sturen een stukje
uit de pers opgenomen, waarin staat dat Carmageddon alleen aan personen onder de
zestien jaar wordt verkocht. Bij twijfel moeten onze mensen om een
legitimatiebewijs vragen. Meer kunnen we niet doen. We verwachten er veel van.
Het eerste weekeinde zullen er duizenden van worden verkocht.'

J. de Groot van de Economische Controledienst: 'In de Tweede Kamer denken ze wel
eens dat als je een wet of maatregel afkondigt hij dan ook wordt nageleefd. Zo
simpel is het meestal niet. Deze maatregel richt zich op de detaillist, maar
lijkt me nauwelijks te controleren. Het enige wat misschien werkt, is een
integraal verbod, omdat je dan het spul in beslag zou kunnen nemen, maar dit
heeft juist een aanzuigend effect. Voorzover ik het inschat, gaat het dezelfde
kant op als met de filmkeuring: vanaf zestien jaar wordt het aantrekkelijk.'

Gijs Zandbergen

Speelgoed ; Recreatie en Vrijetijdsbesteding ; Geweldsdelicten ; Recht ;
Criminaliteit ; Delicten

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              15 of 140 DOCUMENTS

                                 de Volkskrant

                               November 13, 1998

Een investering van een tientje

BYLINE: ADRIAAN DE BOER; ROLF BOS

SECTION: cicero; Pg. 36

LENGTH: 1642 words


Met een goed oog voor de markt situeerde de Engelsman Lee Child zijn eerste
thriller Killing Floor in Amerika. Wie niet beter weet, ziet ook in Die Trying,
zojuist in vertaling verschenen onder de titel Lokaas (Luitingh-Sijthoff; Ae
39,90), de hand van een Amerikaanse meester. Opnieuw een sterke intrige rond de
ontvoering van een FBI-agente, dochter van een lid van de generale staf, door
leden van de ultrarechtse Montana Militia. Met dezelfde koelbloedige held, Jack
Reacher.

DE BRIT Lee Child (1954), schrijver van twee goedlopende thrillers, ontmoette
zijn uit New York afkomstige vrouw in Engeland, 24 jaar terug. Zij kregen een
dochter. Zijn werk bij de commerciele tv-maatschappij Granada en de scholing van
hun dochter bonden het gezin aan Engeland, maar Childs vrouw was er niet
gelukkig en het verkillende politieke en maatschappelijke klimaat tijdens het
conservatieve bewind van Thatcher maakte het er niet beter op. 'Engeland verloor
voor ons zijn aantrekkingskracht. Zij wilde graag terug en ik wilde al m'n hele
leven in Amerika wonen. Het eerste boek stelde ons in staat de oversteek te
maken. Toen dat een succes werd, was ik niet langer gebonden aan een vaste
plek.'

Hij woonde een dag of vijf in New York toen hij drie weken op tournee moest door
de Verenigde Staten om zijn tweede thriller Die Trying - met als hoofdpersoon
opnieuw de koelbloedige oud-militair Jack Reacher - onder de aandacht te
brengen. 'Voordat je het land in mag als immigrant, moet je een stapel
formulieren invullen. Een van de vragen luidt hoe vaak je in Amerika bent
geweest en wanneer. Ik diepte mijn oude paspoorten op om dat te turven en kwam
tot over de honderd keer. Veel vakanties en veel familiebezoek, maar ik moest er
ook geregeld zijn voor mijn werk. Granada verkocht series als The Jewel in the
Crown aan Amerikaanse tv-stations. Ik maakte dan speciale trailers,
aankondigingsfilmpjes voor hun kijkers, die een zo Brits mogelijk stempel
moesten dragen.'

Zijn eerste boek, vertaald als Jachtveld, speelt zich af in Georgia. 'Ik was
daar nooit geweest, zelfs niet in de buurt. Maar ik schrijf niet over Georgia,
ik roep beelden op en sfeer. Ik heb genoeg films gezien om me een voorstelling
van die staat te kunnen maken. In die zin zijn we allemaal weleens in Georgia
geweest, iedereen heeft diezelfde beelden gezien en er dezelfde boeken over
gelezen. Als jullie een boek zouden schrijven dat in Amsterdam speelt en daarbij
een grote mate van precisie aan de dag zouden leggen, hoeft het niet per se een
geloofwaardig boek te worden. Het gaat er niet zozeer om hoe Amsterdam in
werkelijkheid is, maar hoe anderen denken dat het is. Over de hele wereld
bestaat een beeld van Amsterdam dat is gebaseerd op boeken, op filmbeelden, en
misschien mede gevormd is door naar cd's te luisteren.

'De reacties uit Georgia waren lovend. Onderschat de invloed, de macht van het
gedrukte woord niet. Als je iets met overtuiging neerschrijft, geloven je lezers
dat het allemaal waar is. Mensen uit Georgia die zich misschien afvragen of een
bepaalde passage wel klopt, denken algauw dat die op een ander deel van Georgia
slaat. Er zijn schrijvers die steevast geroemd worden vanwege hun research, maar
hebben ze wel alles zo grondig onderzocht? Is het niet eerder een kwestie van
een flinke dosis zelfvertrouwen tijdens het schrijven? Schrijf over een straat
in Amsterdam. Tien miljoen mensen over de hele wereld geloven wat er staat,
behalve een paar mensen die er wonen. En ook die kunnen denken: het gaat zeker
over dat stuk verderop.

'Doordat m'n eerste boek zo goed verkocht, had ik opeens geld. Ik dacht: ik ga
tien dagen naar Montana, een beetje rondkijken. Leuke reis, veel gezien, maar
toen ik terugkwam moest ik toch vaststellen dat het er allemaal precies zo
uitzag als ik me had voorgesteld.'

Child was 40 toen Granada hem ontsloeg. 'Tv werd langzamerhand big business, er
veranderde van alles bij het bedrijf, er kwam een andere directie, er werd
bezuinigd.' Als shop steward, iemand die namens de vakbond de belangen van de
werknemers behartigt, was hij voor de leiding toch al een luis in de pels; twee
voorgangers stonden al op straat. 'Ik ging ervan uit dat ik op de zwarte lijst
stond en geen baan bij een andere tv-maatschappij zou krijgen. Ik had geen zin
in de neerwaartse spiraal van kortlopende contracten tegen een steeds lager
salaris. Dan wilde ik liever mijn eigen baas zijn.'

De werkloze Child pakte potlood en papier, letterlijk, en begon te schrijven.
'Dat was een investering van een tientje. Ik vond dat ik pas een tekstverwerker
mocht kopen als ik als auteur iets had verdiend.' Voor de uiteindelijke versie
leende hij de computer van zijn dochter. 'Ik had er een naief soort vertrouwen
in. Ik heb wel lang moeten nadenken over het karakter dat ik mijn held Jack
Reacher moest geven. Een verhaal bedenken is niet moeilijk, maar het werkt pas
als er de juiste personages in voorkomen. Ik wilde dat Reacher ook vrouwen zou
aanspreken.

'De actie- en avonturenthriller is een typisch mannengenre, maar vrouwen lezen
meer en ze kopen meer boeken. Commercieel? Beslist, maar ik moest wat verdienen
en waarom zou je de helft van je publiek willen verwaarlozen? Ik besloot Reacher
aantrekkelijk te maken voor vrouwen, maar hoe doe je dat? Je kunt het niet
afdwingen, je kunt iemand niet behangen met een waslijst van goede
eigenschappen. Als je verhuist naar een andere flat en je probeert uit alle
macht bij je nieuwe buren in de gunst te komen, is er een geheide kans dat dat
averechts uitpakt, dat ze je negeren omdat je zo'n uitslover bent. Reacher is
sterk, hij kan bruut en gewelddadig zijn, maar hij is ook onhandig op sommige
terreinen en naief. Gelukkig valt hij bij vrouwen in de smaak.'

Na vijf maanden was Killing Floor af. Child raadpleegde The Writer's Handbook,
koos een naam uit de rubriek 'Agenten' en stuurde het manuscript op. De Londense
agent reageerde positief. 'Het was zomer 1995, wij konden het financieel
uitzingen tot januari en nu was het een kwestie van afwachten. Ik wilde het
eerst in de VS laten uitbrengen, als was het een Amerikaans boek. Dat was onze
strategie. Op Amerika mikken als de voornaamste markt, dan Engeland, vervolgens
Europa en Japan.

'In december, een kleine maand voor ik van de honger zou omkomen, vierde mijn
buurman zijn verjaardag in de pub. Daar kreeg ik een telefoontje. Killing Floor
was voor honderdvijftigduizend dollar verkocht aan de VS en Canada. Meteen
daarna zag je het domino-effect: Groot-Brittannie, Nederland, Duitsland, Japan,
Italie, Griekenland, Denemarken, Bulgarije, Korea - elke week kwam er wel een
telefoontje dat er weer een land bij was gekomen. Rusland ook net. Ik vraag me
af hoe de betaling plaatsvindt. Misschien in gebruikte tractoronderdelen of
bontmutsen.'

Jack Reacher komt terug in Childs derde boek, dat af is, en in het vierde,
waaraan hij werkt. 'Ik houd hem erin vanwege mijn eigen ervaringen als lezer.
Als je een boek uit hebt waarvan je hebt genoten, en je ziet er op de plank in
de boekwinkel nog zes staan in dezelfde serie, dan is dat aangenaam. Als tiener
was ik net zo opgetogen wanneer er een nieuwe single uitkwam van The Beatles.
Volwassenen spreken op dezelfde manier over de nieuwste John Grisham, of over de
nieuwste Patricia Cornwell. Hopelijk gaan ze ook zeggen: ik kan bijna niet
wachten tot de nieuwe Child uit is.

'Het is niet zo dat ik heb staan rondbazuinen: het worden er tien. Stel dat
Reacher niet zou aanslaan of dat veel mensen meteen een hekel aan hem zouden
hebben. Ik had een contract voor twee boeken. Pas toen de uitgever zei: je moet
'm laten terugkomen, het is een ijzersterke hoofdpersoon, ben ik aan Lokaas
begonnen. Dat was de bevestiging die ik nodig had. Ik moet nog wel de knoop
doorhakken of ik Reacher zal blijven laten rondreizen of niet. Zijn manier van
leven spreekt veel lezers aan. Als ik 'm ergens voorgoed laat neerstrijken,
beknot ik mezelf ook in mijn vrijheid. De boeken van Cornwell zijn erg populair,
maar het zijn goed beschouwd soap-opera's: een vaste locatie en vijf of zes
personages met een omlijnd bestaan die telkens terugkeren.

'Ik wilde een held zonder bindingen, zonder collega's, zonder vaste woonplaats.
Maar hoe mobiel je ook bent, iedereen heeft een achtergrond, en ook Reacher
heeft zijn roots. In het derde boek belandt hij in Key West, maar ik ga ook ver
terug in zijn verleden om te kunnen aangeven hoe hij geworden is wie hij is. Er
komt minder geweld in voor, ik besteed meer aandacht aan zijn gevoelsleven. Weer
ontstaat een relatie met een vrouw, maar hun wegen scheiden zich ditmaal niet.
Dus krijg je in boek vier het dilemma: kiest hij voor die vrouw of is zijn
vrijheid belangrijker? Moet hij een van de twee opgeven? Ik wil niet steeds
hetzelfde boek schrijven. Ik ga Reacher ook steeds ouder maken.'

Child blijft uit de buurt van wapendeskundigen, 'stomvervelende mannen vaak',
ook als hij over een bepaald type vuurwapen schrijft. 'Dan pak ik er een
Amerikaanse catalogus bij. Het is een eigenaardig land. In New York dragen
criminelen een wapen, maar een gewone burger niet. Die peinst er niet over,
wapens spelen geen rol in zijn leven, net als bij een Europeaan. Maar toen ik
naar het westen reed, naar Montana, werd ik in mijn huurauto vaak ingehaald door
pick-ups met in de cabine een stel geweren in een rek. Eerst schrik je even,
maar je zit in een ruig gebied met een vijandige natuur, met beren en
prairiewolven. Na een paar dagen ben je eraan gewend en vind je het bijna
vanzelfsprekend dat iedereen een vuurwapen bij zich heeft.'

'Het wordt pas sinister in het zuiden. Daar zitten de fanatici die voor de lol
een wapen bezitten dat ze niet nodig hebben.'

Adriaan de Boer Rolf Bos

Lee Child FOTO MARCEL MOLLE - DE VOLKSKRANT

Kunst en Cultuur ; Kunst ; Taal- en Letterkunde ; Literatuur

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              16 of 140 DOCUMENTS

                                 de Volkskrant

                               November 12, 1998

Priem?

BYLINE: ROBIN GERRITS

SECTION: VOORKANT; Pg. 11

LENGTH: 802 words


Het maandblad Wieler Revue is een briefkaartenactie begonnen om TVM-ploegleider
Cees Priem, die al vier maanden Frankrijk niet uit mag vanwege de beschuldiging
van dopinggebruik door zijn renners in de Tour de France, zijn vrijheid terug te
geven. Is dat een geeigend middel?

Evert de Rooij, hoofdredacteur Wieler Revue: 'Het gaat er natuurlijk helemaal
niet om de Franse rechtshandhaving te beinvloeden. De Franse justitie moet doen
wat ze moet doen, alleen op een andere manier. Het recht moet zijn loop hebben.
Ook als Priem schuldig wordt bevonden. Wel hopen we op enige druk, maar ik heb
niet de illusie dat we er Priem volgende week mee op vrije voeten hebben. We
werden de laatste maanden steeds vaker benaderd door lezers die boos werden dat
Priem, verzorger Jan Moors en ploegarts Mikhailov Frankrijk nog niet uit mogen.

'Met deze actie kunnen we Priem en de lezers het gevoel geven dat er wel iets
aan wordt gedaan. En we kunnen Frankrijk het signaal geven dat niet alleen Kok
en de advocaten erachteraan zitten, maar dat ook vele gewone Nederlanders
belachelijk vinden wat er gebeurt. De Franse ambassade hebben we niet ingelicht.
Het moet een verrassing zijn dat ze worden bestookt met briefkaarten. Goede
publiciteit voor Wieler Revue? Daar is het niet om begonnen. Ik ben ook verrast
over de aandacht die we krijgen.'

Tekst op de briefkaart geadresseerd aan de Ambassade van Frankrijk in Den Haag:
'Je suis fache! Ik ben boos. Het heeft nu lang genoeg geduurd: Cees Priem moet
vrij.'

Bart Voskamp, TVM-renner: 'Ik vind het een heel goede actie. Ik heb het blad nog
niet in huis, maar ik heb zelf wel een kaartje gestuurd. Of het effect heeft,
weet je niet, maar ik hoop dat er een beetje sympathie van de mensen hier in
Nederland overkomt. Je weet niet of het helpt, het kan twee kanten op vallen. Of
Priem ooit in een proces schuldig wordt bevonden heeft er niets mee te maken.
Het gaat om de manier waarop hij nu wordt behandeld en die is natuurlijk
schandalig.'

Mr. J. van Mierlo, advocaat van Priem: 'Voor mij is erg belangrijk dat de actie
niet gericht is tegen de Franse justitie. Dat heeft namelijk geen enkele zin. Ik
zie het niet als een motie van wantrouwen over mijn inspanningen. In elk geval
is het een steun in de rug voor Priem, Moors en Mikhailov, mede omdat
prominenten als Knetemann en Post de actie steunen. En het geeft de man in de
straat de kans zijn gevoelens te uiten. Want die snapt er helemaal niets meer
van. Maar ik wil duidelijk maken dat ik er als advocaat buiten sta. Daarom zal
ik de briefkaart uit de Wieler Revue - ik koop hem los - maar niet opsturen.'

Een woordvoerster van de Franse ambassade in Den Haag: 'Ik heb van de actie
gelezen, ja, maar ik heb daarop geen commentaar. Of er al kaarten binnen zijn?
Geen commentaar.'

Mr. S.A.M. Stolwijk, hoogleraar strafrechtwetenschappen in Amsterdam: 'Ik heb
niet de indruk dat de Franse justitie hier ook maar enigszins van onder de
indruk is. Als Jospin al zegt dat de Franse rechtspraak volledig onafhankelijk
is en dat hij als premier er niets aan kan doen, zie ik niet wat zo'n actie kan
bewerkstelligen.

'Jospin houdt zich overigens terecht verre van enige beinvloeding. Als hier een
Fransman vastzit op verdenking van drugssmokkel, en een actiegroepje uit de
Provence begint een briefkaartenactie naar Den Haag, dan zal justitie er hier
ook niets aan gelegen laten liggen. Maar deze actie zal geen enkel effect
hebben. Met dit soort acties, zoals een paar jaar geleden met de
briefkaartenactie naar Duitsland, loop je wel het risico de moralist uit te
hangen. Dat heeft iets kwetsbaars. Je lokt namelijk de reactie uit: kijk eerst
eens naar jezelf. Dat Priem nu al zo lang in Frankrijk moet blijven, zie ik niet
als een misstand. Zo is het systeem nu eenmaal.'

Jeanne Kooijmans van KRO- radio, bracht in 1993 bijna anderhalf miljoen kaarten
naar Duitsland na een brand in Solingen waarbij vijf Turken om het leven kwamen:
'Of het het meest geeigende middel is, weet ik niet. Die actie is toen heel
spontaan begonnen. We hebben niet als een organisatiebureau vergaderd over wat
het meeste effect zou hebben. Het succes van de actie overspoelde ons compleet.
Maar achteraf wordt dan gezegd dat je het alleen maar deed om je programma te
promoten en daar was het ons natuurlijk helemaal niet om te doen. Een
actiemiddel als dit kies je op je gevoel. Je kunt er eerst weer over gaan
discussieren of het effect zal hebben, maar dan komt er niets meer van de grond.
Ik ben wel bereid zo'n kaart op te sturen, ja. Als ik vanochtend weer lees over
die beschuldigingen van hasjgebruik enzo... Dat gaat toch alle perken te buiten!
Hij wordt wel erg hard gestraft. Ja, volgens mij is het wel een geschikt
middel.'

Robin Gerrits

Wielrennen ; Atletische- en Duursporten ; Sport

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              17 of 140 DOCUMENTS

                                 de Volkskrant

                               November 10, 1998

'Bureaucratie bij Betuwelijn verlamt burgers'

BYLINE: MAC VAN DINTHER

SECTION: binnenland; Pg. 6

LENGTH: 842 words


Toos Brautigam uit Boerenhoek werkte een week lang aan een bezwaarschrift tegen
de Betuwelijn, die haar gehucht van de kaart zou vegen. Zes hoofdstukken telde
het hecht doortimmerde epistel. Maar het bleef onbeantwoord, omdat Brautigam
volgens een ambtenaar verzuimd had een omschrijving van de rubrieken te geven.

Van onze verslaggever

Mac van Dinther

ARNHEM

Het kan nog erger. Boer Harry Lensen uit Bemmel kon jarenlang niet aan kaarten
komen waarop hij kon zien hoe een nieuwe aansluiting op de A 15 boven zijn land
uit zou torenen. Toen hij de tekeningen eindelijk had en bezwaar wilde maken,
kreeg hij te horen dat hij te laat was.

Iets dergelijks overkwam Pieter Bunschoten en Rita Wennekes uit Andelst. Op een
kwade dag zagen ze in de krant een toekomstschets van hun buurt en ontdekten dat
hun huis er niet meer op stond. Uitgegumd vanwege de Betuwelijn.

De verhalen van Brautigam, Lensen, Bunschoten en Wennekes staan opgetekend in De
pijn van de Betuwelijn, een boek van Rien van den Heuvel met foto's van Huib den
Uyl. Voor hun boek zijn Van den Heuvel en Den Uyl het Gelderse trace van de
Betuwelijn langs gereisd om de verhalen op te tekenen van gedupeerden.

Het resultaat is een langgerekte jammerklacht van boeren en burgers die hun huis
of bedrijf moeten opgeven, metershoge geluidsschermen voor de deur krijgen of
hun idyllische tuinen opgevreten zien door langsrazende treinen. Klaagzangen met
een hoog nimby-gehalte (not in my back yard, niet in mijn achtertuin).

Onthutsender zijn echter de verhalen over de bureaucratie waarmee burgers in
aanraking komen als ze worden overvallen door een megaproject. De gedupeerden
van de Betuwelijn moeten af en toe het idee hebben dat ze in een schimmenwereld
zijn terechtgekomen, waar de grenzen tussen werkelijkheid en absurdisme zijn
weggevallen.

Zo kwam Toos Brautigam tunnels en tekeningen tegen die onmogelijk waren. 'Dat
mag je als Nederlands staatsburger tegen je eigen overheid dan gaan weerleggen
op je eigen kosten.' Toen ze zelf een maquette maakte om te laten zien hoe
immens de geplande brug over het Pannerdens Kanaal zou worden, werd ze
weggelachen door ambtenaren van Rijkswaterstaat, omdat er niks van zou kloppen.

Brautigam: 'We hebben ze onder de neus gewreven dat die verhoudingen wel
degelijk klopten. Ze schrokken zich wezenloos. Op de tekentafel zie je zoiets
kennelijk niet.'

Metselaar Henk Willemsen uit Oud-Zevenaar stootte zijn neus aan maatregelen
tegen geluidshinder. De slaapkamer en de woonkamer van zijn huis mogen wel
geisoleerd worden op kosten van de staat. De bijkeuken, de douche en de
hobbykamer niet. 'Daar mag je vergaan van de herrie.'

Geluid leidt wel vaker tot tegenstrijdigheden. Jan en Ria Hulsink, die op de
grens met Duitsland wonen, krijgen geluidswanden langs hun tuin. Maar honderd
meter verderop houden die plotseling op, omdat daar Duitsland begint. Zo krijgen
ze dus toch nog de volle laag, zegt Hulsink.

Fruitteler Teunis Drost kreeg te horen dat hij niet meer met een gaskanon mocht
knallen om de spreeuwen van zijn kersen af te houden. Terwijl de Betuwelijn met
64 decibel langs komt gedaverd. Dat mag wel, constateert Drost verwonderd.

Uit de meeste gesprekken komt diepe machte- en moedeloosheid naar boven van de
'gewone' burger die het in zijn eentje moet opnemen tegen een batterij
deskundigen, bestuurders en lobbyisten. En die gedoemd was het onderspit te
delven. Ondanks tijdrovende inspraakrondes, peperdure aanpassingen en procedures
tot aan de Raad van State heeft geen van de geinterviewden het idee dat hij of
zij werkelijk iets te zeggen heeft gehad.

Zoals Peter Jan de Jongh, die een florerend horecabedrijf heeft in Meteren, maar
zich nu in zijn bestaan bedreigd voelt omdat hij straks door het verdwijnen van
een afslag op de A 15 niet meer bereikbaar is. 'Dit is gewoon staatsterrorisme.
(. . .) De staat draait me met m'n eigen centen de nek om.'

Ria en Theo Bloemberg zien hun prachtige huis in Oud-Zevenaar, hun gedroomde
oudedagsvoorziening, ineens onverkoopbaar worden omdat goederentreinen er
bijkans doorheen komen te rijden. 'Dit lijkt wel een dictatoriaal geregeerd
land.'

Akkerbouwer Gerrit Elfrink, een geboren en getogen Groessenaar, verkast met
tegenzin naar het Groningse Woldendorp. 'Wij zijn echte Liemerse mensen. (...)
Je moet alles achterlaten. Dat valt niet mee als je al zestig bent.'

Niemand voelt zich serieus genomen. Het liefst wilden ze een discussie aangaan
over het nut van de dure goederenspoorlijn. Om te ontdekken dat het kabinet geen
zin had om daarover te debatteren met een tuinder uit Elst of een campinghouder
uit Slijk-Ewijk. Hoezeer de toekomst hun misschien ook gelijk zal geven.

'Piet, hou d'r maar mee op', zegt An van Hal uit Herveld tegen haar man. 'Het
helpt toch niks. De regering doet wat ze wil. Wij hebben niks te zeggen.'

Rien van den Heuvel en Huib den Uyl. De Pijn van de Betuwelijn.

DWZ/MAW, Zevenaar; 144 bladzijden; Ae 29,95.

ISBN 90-74725-09-0

Infrastructuur ; Ruimtelijke ordening

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              18 of 140 DOCUMENTS

                                 de Volkskrant

                                November 7, 1998

Uitkeringsfabriek gaat dicht MET KADER

BYLINE: GIJS HERDERSCHEE

SECTION: STROOM; Pg. 50

LENGTH: 2013 words


In het regeerakkoord zijn de privatiseringsplannen voor de zekerheid bijgesteld.
De uitvoeringspraktijk van de Ziektewet nieuwe stijl heeft het kabinet de ogen
geopend voor de gevaren die op de loer liggen bij voortgaande vermarkting van de
sociale zekerheid.

WIE IN de 21ste eeuw van een uitkering wil leven, wordt flink achter de vodden
gezeten. Thuis verkommeren achter de geraniums of de dagen vullen met verplichte
bezoeken aan arbeidsbureau, sociale dienst en GAK, dat alles zal tot het
verleden behoren.

De markt rukt op.

Het was Paars I dat concurrentie in de sociale zekerheid tot een geloofsartikel
verhief. Als eerste werd in maart 1996 de Ziektewet geprivatiseerd.

Nu zijn WW en WAO aan de beurt - de eerste vergaande kabinetsplannen werden dit
voorjaar gepresenteerd. Zal voortaan de uitbetaling van de uitkering aan de
markt worden overgelaten, net als de zoektocht van de werkloze naar een nieuwe
baan?

Op zijn vroegst zal het kabinet volgend jaar de knoop doorhakken. Want de
uitvoeringspraktijk van de Ziektewet nieuwe stijl heeft het kabinet de ogen
geopend voor een gevaar dat op de loer ligt: de dreigende tweedeling in de
gezondheidszorg en op de arbeidsmarkt ten gevolge van de vermarkting van de
sociale zekerheid. In het regeerakkoord zijn de privatiseringsplannen voor de
zekerheid bijgesteld. Voorzichtigheid is het parool.

In hoeverre zal de markt vrijelijk zijn gang kunnen gaan op terreinen die
traditioneel aan de overheid toebehoren? De strijd tussen de belangengroepen die
in machtige lobby's zijn georganiseerd, is allesbehalve beslecht.

De overheid enerzijds en werkgevers en werknemers anderzijds botsen. Moeten
WAO-keuringen in de toekomst door artsen in overheidsdienst worden verricht,
zoals de regering wenst, of door artsen in dienst van particuliere bedrijven?

Het conflict lijkt te ontaarden in een machtsstrijd omdat de regering de
WAO-keuring - met de administratie van werkzoekenden - beschouwt als de kerntaak
van de 230 Centra voor Werk en Inkomen in wording. Deze centra, waarin de
huidige arbeidsbureaus zullen opgaan, zullen eenieder die aanklopt voor een
uitkering of een baan doorsturen naar een uitkerings- of
arbeidsbemiddelingsbedrijf. Dat is tegen het zere been van de sociale partners,
die zo hun greep op de arbeidsbureaus oude stijl kwijtraken.

De CWI's moeten een soort winkelcentra worden waar alle bedrijven en
instellingen in de sociale zekerheid samenwerken. Een loket voor de
uitkeringsgerechtigde werkzoekenden, met keuring, is het Haagse streven.

Dat de status van de keuring de discussie over de uitvoering van de WAO
beheerst, illustreert hoezeer de regering weifelt. Het is de voetnoot die Paars
II plaatst bij het vrijemarktdenken van Paars I. Bij de privatisering van de
Ziektewet was de keuring immers geen strijdpunt.

De private Ziektewet maakte de werkgevers zelf verantwoordelijk voor de
uitkeringen aan zieke werknemers, op grond van het idee dat de bazen zo meer oog
krijgen voor arbeidsomstandigheden en ziekteverzuim. Een arbodienst, een bedrijf
waarmee de werkgever een contract heeft gesloten, controleert en keurt zieke
werknemers. Dat is voor niemand een principieel struikelblok geweest - terwijl
vrijwel elke werknemer wel eens ziek is en zich tegenover een onbekende
arbocontroleur moet verantwoorden.

Tot een werknemersopstand heeft de privatisering niet geleid. De FNV stelde dit
voorjaar een telefoonnummer open en noteerde in vier maanden 390 klachten. Nu is
elke klacht er een teveel. Samen met arbodiensten, werkgevers en het ministerie
van Sociale Zaken is daarom een officiele klachtenprocedure afgesproken.

Bij de privatisering in 1996 was de aandacht veeleer gericht op 'selectie aan de
poort': de angst bestond dat werkgevers nieuwe werknemers aan strenge keuringen
zouden onderwerpen. Van de weeromstuit kondigde het parlement een wettelijk
verbod op aanstellingskeuringen af.

'Symboolpolitiek', zegt Romke van der Veen, hoogleraar bestuurskunde aan de
Universiteit Twente, 'werkgevers controleren het verzuimgedrag bij de vorige
baas van de sollicitant en nemen mensen eerst tijdelijk aan'.

Maar een aparte WAO-keuring in de Centra voor Werk en Inkomen die in de steigers
staan, is een onzindelijke gedachte, vindt Van der Veen. 'Als je privatiseert,
moet je het goed doen. Er zijn genoeg mogelijkheden om te voorkomen dat de
keuring te streng of te licht wordt. Als je de keuring afsplitst van de
uitbetaling van de uitkering en het zoeken naar nieuw werk, maak je van het GAK
een administratiekantoor dat niet kan concurreren. Afsplitsing veroorzaakt ook
onrust en organisatorische rompslomp. Het duurt zeker tien jaar voor het weer
loopt.'

Ondanks de volledige privatisering van de Ziektewet, de keuring inbegrepen, is
het ziekteverzuim niet gedaald. Volgens het Centraal Bureau voor de Statistiek
is het verzuim weer op het oude, hoge niveau van voor de volledige
privatisering. Dagelijks is 5 procent van de werknemers ziek thuis, het dubbele
van het 'normale' niveau dat verzekeraars hanteren.

Zo bezien werkt de privatisering niet. 'Onzin', zegt Robin Linschoten, adviseur
van verzekeraar Interpolis en als staatssecretaris in Paars I verantwoordelijk
voor de privatisering van de Ziektewet. 'Het hoge verzuimniveau is tijdelijk. Op
langere termijn werkt het wel. Kijk ook naar de WAO. Bedrijven krijgen een
eigen, individuele WAO-premie. Hoe meer werknemers arbeidsongeschikt worden, hoe
hoger de premie en omgekeerd. Werkgevers worden zo met hun neus op de kosten
gedrukt en gaan er wat aan doen.'

De nieuwe bedrijvigheid in de sociale zekerheid - verzuimpreventie,
mediationbureaus die door bemiddeling verstoorde werkrelaties herstellen, Centra
voor Arbeid en Gezondheid, bureautjes die een baan zoeken voor gedeeltelijke
arbeidsongeschikten - schept haar eigen problemen. Arbeidsdeskundigen die nu bij
de arbeidsbureaus WAO'ers aan een baan helpen, stappen massaal over naar
particuliere bedrijfjes. Arbeidsbureaus kunnen hun wettelijke taak door gebrek
aan expertise nauwelijks meer vervullen. De uitvoerders van de WAO staan voor
hetzelfde probleem. Ook daar vertrekken keuringsartsen naar de nieuwe
bedrijfjes.

Van der Veen: 'De politiek raakt het initiatief kwijt. De markt kruipt waar 'ie
niet gaan kan. Daar moet dan op gereageerd worden. Juist nu de economische
omstandigheden gunstig zijn. Want in slechte tijden zal het nieuwe stelsel niet
beter en niet betaalbaarder zijn dan het oude.'

Een nieuwe valkuil voor de privatisering doemt reeds op. Werknemers die goed
zijn verzekerd, krijgen snel scholing en nieuw werk via de commerciele bureaus.
Onfortuinlijke werknemers met een slecht contract vallen buiten de boot. Het
kabinet wil dit voorkomen door aan elke werkzoekende een prijskaartje te hangen
dat door de bemiddelingsbedrijfjes kan worden verdiend. 'Dat is theoretisch de
enige werkbare oplossing', zegt Van der Veen.

Volgens de Twentse bestuurskundige zullen de CAO's, de arbeidsvoorwaarden van
werknemers, niet buiten schot blijven. 'Als werkgevers met de verzekeringkosten
voor ziekte en WAO en de bemiddelingkosten van overtolligen worden
geconfronteerd, zullen ze die willen delen met hun werknemers. De aanvulling van
de uitkering bij ziekte - 70 procent van het salaris - tot het volledig loon zal
niet meer vanzelfsprekend zijn. De vakbeweging kan zich daarop profileren.'

Het is niet het enige gevecht dat de vakbeweging zal moeten voeren. Zij aan zij
met werkgevers zullen de werknemersorganisaties ook de strijd moeten aanbinden
met gemeenten en kabinet. Het gaat om geld, heel veel geld en om invloed op de
arbeidsmarkt.

Nu hebben de 648 gemeenten ieder een eigen sociale dienst. Vakbeweging en
werkgevers besturen samen met onafhankelijke bestuurders de arbeidsbureaus. Het
kabinet tornt aan deze posities met zijn plannen 230 Centra voor Werk en Inkomen
op te richten, waarin alle partijen in de sociale zekerheid samenwerken - van
sociale dienst tot arbeidsbureau.

De CWI's moeten regionaal een nieuwe koepelorganisatie worden. Hiervoor worden
de arbeidsbureaus opgesplitst. Een deel van de huidige arbeidsbureaus moeten met
de WAO-keuring de kern van het CWI worden. Dat schrijft iedereen in die een
uitkering wil of werk zoekt, waarna de klant wordt doorgestuurd naar een
uitkeringsbedrijf of bemiddelingsbedrijf. Het deel van de arbeidsbureaus dat nu
werkt zoekt en scholing verzorgt, wordt verzelfstandigd.

Dat is slecht nieuws voor sociale partners. Zij verliezen hun greep op de
arbeidsbureaus. De koppeling met werkgelegenheidsafspraken in CAO's wordt
verbroken. Met die afspraken proberen sociale partners per sector (zoals bouw of
detailhandel) in te spelen op komende vacatures.

Dit sectorale arbeidsmarktbeleid staat volgens sociale partners op het spel.
'Een doodsteek voor het Poldermodel', zegt FNV-voorzitter Lodewijk de Waal.

De gemeenten zien de CWI's als een hoofdprijs. Zij willen de koepelorganisatie
graag besturen en geven daarvoor de 648 aparte sociale diensten zonder moeite
op.

Een andere mogelijkheid is om van de CWI's een rijksdienst te maken. Of het
bestuur van de arbeidsbureaus te belasten met het bestuur van de CWI's, met als
gevolg dat de sociale partners verantwoordelijk voor de WAO-keuring worden - en
dat wil niemand. Een Gordiaanse knoop die het kabinet zelf heeft gecreeerd.

De CWI's hoeven er helemaal niet te komen, vindt bestuurskundigde Van der Veen.
'Het is een idee uit de jaren tachtig. Toen had de overheid greep op de
uitvoering van alle sociale zekerheidsregelingen. Nu staat deze organisatievorm
haaks op de privatisering die het kabinet nastreeft. Bovendien betekent het een
loket extra, waar alleen wordt doorverwezen naar andere loketten. Het is een
extra bureaucratie die niets toevoegt.'

KADER:

Door de privatisering van de sociale zekerheid worden werkgevers
verantwoordelijk voor het wel en wee van hun werknemers. Zij willen door de
privatisering van de Ziektewet sneller herstel van hun zieke werknemers.

Bijvoorbeeld vlotte behandeling van hun zieke werknemers in ziekenhuizen. Die
krijgen dan voorrang boven 'gewone' burgers die op een wachtlijst worden gezet.
'Tweedeling' in de zorg is het gevolg.

Dit effect dook pas dit voorjaar op in de publieke discussie. Minister Borst van
Volksgezondheid ontkende dat het was voorzien. 'Onzin', zegt oud-staatsecretaris
Linschoten nu, 'Daarover is uitgebreid met Volksgezondheid gepraat. Maar dat is
een ander koninkrijk in Den Haag. Het beleid wordt onvoldoende op elkaar
afgestemd.'

Van tweedeling in de zorg is volgens Linschoten geen sprake. 'Wachtlijsten zijn
een lokaal probleem. Het ziekenhuis in de buurt kan een wachtlijst hanteren
terwijl een instelling verderop direct plek heeft. Verzekeraars zoeken nu snel
hulp voor werknemers maar een goede verzekeraar doet dat voor alle verzekerden.'

Van der Veen, hoogleraar in Twente, deelt het optimisme van Linschoten niet. 'De
beroepsgroep, de artsen met hun codes, zijn een tegenkracht. Maar de druk voor
voorrangsbehandeling van werknemers is er en die wordt groter.'

Voorbeeld daarvan is het pleidooi van Linschoten voor meer aandacht voor
beroepsziekten. Hij wil liefst in elk ziekenhuis een Centrum voor Arbeid en
Gezondheidszorg dat zich specialiseert in de relatie tussen ziekte en werk. '30
procent van de aandoeningen heeft direct met het werk te maken maar daar wordt
in ziekenhuizen niet eens naar gevraagd.'

Linschoten wijst er ook op dat 20 procent van de ziekmeldingen het gevolg is van
een verstoorde werkrelatie. Dat zorgt voor de opkomst van mediation-bureaus die
met bemiddeling de werkrelatie herstellen of zorgen voor ander werk.

De mediation-bureaus, de centra voor arbeid en gezondheid, een reeks aan nieuwe
bemiddelingsbureaus voor gedeeltelijk arbeidsongeschikte werknemers of
werknemers die hun baan dreigen kwijt te raken - het zijn allemaal bedrijfjes
die klaar staan om de nieuwe markt te bestormen.

Sociale dienst in Zutphen. FOTO DANIEL KONING - DE VOLKSKRANT

Sociale zekerheid ; Economie ; Sociale Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              19 of 140 DOCUMENTS

                                 de Volkskrant

                                November 7, 1998

Misselijk van de macht

BYLINE: GERRIT DE BOER

SECTION: STROOM; Pg. 3

LENGTH: 2957 words


Komt het goed met Indonesie nu ex-president Soeharto de macht uit handen heeft
gegeven? Volgens Pramoedya Ananta Toer is er niets veranderd: 'Feitelijk trekt
Soeharto nog aan de touwtjes.' De schrijver, in eigen land jarenlang
gedwarsboomd en vooral beroemd in het buitenland, beschouwt verleden en heden
van Indonesie: 'We hebben totaal gefaald.'

Het bewind-Soeharto in Indonesie en dat van zijn opvolger Habibie hebben een
ding gemeen: beide zijn niet te vertrouwen. Zegt de schrijver Pramoedya Ananta
Toer. 'De overdracht van de macht aan Habibie verandert niets. De bureaucratie,
de wijze van denken is allemaal nog zoals voorheen. De procureur-generaal die
een onderzoek moet doen naar de rijkdom van Soeharto, zit in de zak van de
familie. Het leger en de nieuwe generatie generaals vertrouw ik evenmin. Alles
wat ze doen, is naar mijn mening cosmetisch. Hoe meer ze lippendienst bewijzen
aan hervormingen, hoe minder ik ze vertrouw. Het is holle retoriek, heeft geen
betekenis, X minus X, nul.'

Zijn de invoering van de nieuwe wetten en de verkiezingen van volgend jaar dan
geen veranderingen? 'Ach wat', zegt Pramoedya. 'Het enige doel van de huidige
generatie politici en de militairen is hun rijkdommen te beschermen. Alles wat
ze doen moet in dat licht worden gezien. Dit is een land van dieven en
moordenaars. Politieke veranderingen zijn het gevolg van de woede van de jeugd.
Die vormt de massa en daar is niets tegen bestand. De macht is bang voor de
massa. Die dwingt veranderingen af. De jongeren zijn misselijk van de macht. En
ik heb gezegd dat ze door moeten gaan met de strijd. Anders worden ze
afgeslacht. Dat is de realiteit.'

Kritisch is Pramoedya Ananta Toer (73) nog altijd. Een schrijversleven lang
stelde hij in woord en daad misstanden aan de kaak. Zijn werk heeft een sterk
sociale inslag. Hij schreef nooit voor zichzelf, maar voor zijn volk, voor
Indonesie, zegt hij. Pramoedya is een idealist pur sang, met eigenzinnige
ideeen. En dat is niet ongestraft gebleven.

Onder het Nederlandse koloniale bewind werd hij opgesloten, omdat hij actief had
deelgenomen aan de vrijheidsstrijd. Zijn bemoeienis met de communistische
schrijversbond Lekra moest hij na de machtsovername van Soeharto in 1965 bekopen
met vier jaar gevangenis en tien jaar verbanning naar het strafeiland Buru. Nog
steeds is het hem verboden naar het buitenland te reizen.

In 1960, onder president Soekarno, werd voor de eerste keer een boek van hem
verboden. Onder Soeharto gingen bijna al zijn romans en essays die weg. Maar
ondanks de pogingen hem monddood te maken, schreef de schrijver voort. In enkele
decennia vormde zich een oeuvre dat meer dan dertig titels omvat. Hij werd
vooral beroemd in het buitenland: sinds 1981 is zijn naam verscheidene keren
genoemd in verband met de Nobelprijs voor de Literatuur.

Sinds het aantreden van Habibie krijgt zijn werk in eigen land een nieuwe kans.
Al zijn boeken zijn weer in omloop, zelfs de officieel nog altijd verboden
werken. Ze worden niet opnieuw uitgegeven, maar ze waren nog in voorraad en
verschijnen langzamerhand weer op de markt. Onlangs werd aan de herintroductie
van het in 1960 verschenen boek Hoakiau in Indonesia, dat zich afzet tegen de
discriminatie van Chinezen in Indonesie, een officieel tintje gegeven. 'De
kwestie speelt nu weer. Daarom hebben we er extra aandacht aan gegeven.'

Veel Indonesiers kunnen zo eindelijk kennismaken met het werk van de
wereldberoemde schrijver, maar of er nieuwe titels verschijnen, is de vraag. Het
schrijven wil niet meer. Plannen zijn er genoeg. Al jaren treft hij
voorbereidingen voor een boek over de staatsgreep in 1965 en een encyclopedie
over Indonesie. Maar verder dan verzamelen van informatie is het niet gekomen.
Ruim vier meter archief verstoft in afwachting van inspiratie. 'Ik voel me niet
rustig, niet veilig. De wil is er. Maar ik kan geen begin vinden. Wellicht
schrijf ik beter als ik lijd. Dan is de drijfveer groter. Mijn schrijven is
altijd voortgekomen uit idealisme, in de hoop het politieke en culturele niveau
van dit land te verhogen.'

Zijn huis komt hij nog maar weinig uit. Hij heeft er geen behoefte aan. Zijn
dagen beginnen met sportoefeningen. Daarna leest hij de kranten en verzamelt hij
knipsels. 'Ben ik zo vijf uur uur mee bezig.' Verder werkt hij aan zijn huis.
'Nu maak ik tegels. Maar mijn lichaam laat me steeds vaker in de steek. Dit is
de eerste dag sinds een maand dat ik me redelijk goed voel. Ik had een infectie
aan mijn been, kon bijna niet meer lopen.'

Zijn boeken leverden hem veel geld op. Maar aan zijn leefomstandigheden is dat
niet af te zien. Hij verkiest de eenvoud van een onopvallende woning in een
doorsnee straat in het oosten van Jakarta. 'Als ik kan eten en roken, ben ik
tevreden', lacht hij.

De ontwikkelingen in zijn land volgt Pramoedya Ananta Toer nog op de voet. Zo
kwam de val van Soeharto voor hem niet als een verrassing. 'Ik had al vanaf 1994
het vermoeden dat de jeugd het initiatief zou nemen. De jeugd heeft het altijd
gedaan in dit land, vanaf het begin van deze eeuw. Soekarno en Hatta (de
vice-president destijds) konden opkomen vanuit een generatieconflict. Dat is nu
weer aan de orde.'

De jeugd, Pramoedya komt er steeds op terug. 'Ik sta aan de zijde van de
jongeren. Wat ze ook willen, ik sta erachter, zolang het maar schoon is en beter
dan wat we tot nu toe hadden. De jongeren zijn nog niet verpest. Hun mond is nog
niet gevuld met leugens en vuilspraak. Hun zakken zitten nog niet vol met
corruptiegeld. Ze kunnen het fout hebben, als hun handelwijze maar fair en
schoon is.'

Of Indonesie zonder corruptie kan bestaan, betwijfelt hij, zeker op korte
termijn. 'Het begrip corruptie heeft hier een andere betekenis dan in het
Westen. Vroeger verdienden de Romeinse soldaten hun geld door na een veldslag te
plunderen. Als mensen hier een order krijgen, doen ze dat ook. Tot de kleinste
bureaucraten toe maken mensen gebruik van hun baan om te stelen. De politie
neemt steekpenningen aan. De ambtenaren die indentificatiebewijzen afgeven, moet
je betalen om het snel gedaan te krijgen. Het is gewoon dat kleine mensen geld
geven aan hogeren als ze iets willen. Voor mij is corrupt corrupt. Maar zo werkt
het hier niet.

'Hoe je dat moet veranderen? De oplossing is economisch. Alles gaat via Java.
Java-centrisme noem ik dat. Tot 60 procent van de opbrengsten uit de regio's
vloeit naar Java, voornamelijk naar de bureaucratie. Dat kun je alleen oplossen
met een fatsoenlijk belastingsysteem. Zo moeilijk is dat niet. Maar de
bureaucraten doen niets omdat ze aan zichzelf denken en niet aan het volk.
Alleen de massa kan dat veranderen, door te demonstreren.'

De staatsgreep in 1965 houdt hem nog altijd mateloos bezig. Volgens de officiele
Indonesische lezing ontvoerden leden van de communistische partij (PKI),
gesteund door elementen uit het leger, in de nacht van 30 september zes
generaals onder het mom een aanval op de positie van Soekarno te voorkomen. De
opstand leidde twee jaar later tot de val van de president en de overdracht van
de macht aan Soeharto, die ondanks zijn generaalsrang niet op de dodenlijst van
de communisten stond. Geruchten over zijn betrokkenheid bij de opstand, mede
ingegeven door een geheimzinnig contact met een van de samenzweerders, kolonel
Latief, in de nacht van de samenzwering, doen nog altijd de ronde.

Het trieste gevolg van de affaire was een heksenjacht op echte en vermeende
communisten die minstens 500 duizend mensen het leven kostte. Sommige
schattingen spreken zelfs van twee miljoen. Pramoedya schudt verontwaardigd het
hoofd. 'Uit mijn onderzoek blijkt dat Soeharto het brein was achter de
ontvoering en de moorden op de generaals. Degenen die ze uitvoerden, waren zijn
eigen kompanen. Daarom zijn ze allemaal ter dood veroordeeld. Dat Latief nog
leeft - hij zit levenslang - kan ik niet verklaren. Er is een gerucht dat hij
een document heeft verstopt waarin de ware toedracht staat en dat hij dreigt te
publiceren als Soeharto hem vermoordt. Maar ik heb geen bewijzen. Soeharto is
altijd van plan geweest president te worden. Dat weet ik zeker. En zonder steun
van het buitenland was dat niet mogelijk geweest, dat staat ook vast.'

Het terugtreden van Soeharto in mei zegt Pramoedya niets. 'Feitelijk trekt hij
nog aan de touwtjes. Hij heeft concessies moeten doen, meer niet. Zijn rijkdom
is niet in gevaar.' Habibie beweerde onlangs in een interview dat Soeharto ten
onder is gegaan aan de hebzucht van zijn kinderen aan wie hij uit een vaderlijk
schuldgevoel geen weerstand kon bieden. 'Onzin', roept Pramoedya. 'Soeharto
handelde in de jaren veertig en vijftig al in suiker en opium. Ik heb documenten
waaruit blijkt dat juist hij in de tijd van de confrontatiepolitiek (begin jaren
zestig), toen handelstransacties vanuit Indonesie naar Maleisie en Singapore
verboden waren, goederen naar die landen smokkelde. Hoe kunnen kinderen zo
worden als de ouders niet het voorbeeld geven?

'Soeharto was een KNIL-man, een opportunist. Soekarno niet. Hij werkte samen met
de Japanners in de oorlog. Maar dat is niet hetzelfde. Hij werd door de
Japanners rechtstreeks uit de handen van de Nederlanders bevrijd en hield
tijdens de oorlog redevoeringen die het nationaal besef onder de bevolking
aanwakkerden. Hij was niet fout. Hij was een gevangene van de Japanners en deed
in die positie wat hij kon.

'De communisten hadden in de jaren vijftig en zestig geen werkelijke macht. Ze
waren alleen veel beter georganiseerd dan de andere partijen. Daardoor leek het
alsof Soekarno hen steunde. Ze hadden ook geen schuld aan de economische
teloorgang van dit land. Die was het gevolg van de Koude Oorlog. Indonesie wilde
onafhankelijk zijn. Maar het Westen, met Amerika voorop, zag ieder land dat zich
niet aan zijn zijde schaarde als een vijand. De verzetsbewegingen in dit land in
de jaren vijftig kregen ook steun uit het Westen. Dat is genoegzaam bekend.

'Ik ben een supporter van Soekarno ook al was ik het niet met alles wat hij deed
eens, zoals het verbod op Chinese handel in de dessa's (dorpen). Maar die
discriminatie was voornamelijk het werk van zijn adviseurs, zijn ministers, zijn
vrienden. Op hen vertrouwde hij te veel.'

Of Indonesie een democratie zal en kan worden? Pramoedya weet het niet. 'Wat is
democratie? Toen hier onder toezicht van Soeharto in de jaren zestig twee
miljoen mensen werden vermoord, knikte de democratische wereld instemmend.
Moorden voor de democratie. Democratie is het beste systeem, maar zeker niet
perfect.'

Dat sommige mensen beweren dat Indonesie nog niet klaar is voor democratie,
noemt hij 'elitaire grootspraak'. 'Indonesie was vroeger ook niet klaar voor
onafhankelijkheid. Maar het is toch gebeurd. Niemand was erop voorbereid. De
mensen stierven bij bosjes vanwege de honger. Maar iedereen was het met de
strijd eens. Ik ook. Natuurlijk is Indonesie klaar voor democratie. Waarom niet?
De jeugd wil het. Alle andere systemen hebben gefaald. We moeten het gewoon
proberen. Er is geen andere weg. De praktijk is de beste leerschool.'

Voorkeur voor een politieke partij heeft Pramoedya niet. 'Mijn politieke
overtuiging en geloof is het Pramisme, ha ha. Ik ben het moe om naar anderen te
luisteren. Ik luister alleen nog naar mezelf. Er zijn veel mensen die mij hulp
aanbieden. Die neem ik nooit aan. Ik vertrouw ze niet, ik weet niet wat ik aan
ze heb.'

Alleen mensen jonger dan 35 vertrouwt hij nog, de idealisten. 'Indonesie heeft
nu mensen met lef nodig. Kijk eens naar de hoeveelheid oudere afgestudeerden in
dit land met drie of vier titels. Ze zijn blanco, hebben geen lef. Dat sommige
idealisten wellicht ver voor lopen op het gemiddelde denkniveau van de
Indonesiers, ontken ik niet. Maar leiders lopen vaak ver voorop. Zo hoort het
ook.'

Hij noemt Budiman Sudjatmiko, de 28-jarige voorzitter van de verboden
democratische splinterpartij, PRD, die vorig jaar tot dertien jaar
gevangenisstraf werd veroordeeld, als zijn kandidaat voor het presidentschap.
'Dat hij nog zo jong is, zie ik niet als een probleem. Hij denkt fris. Soekarno
was 29 toen hij de leiding over dit volk in handen nam. Hij had ook geen
ervaring. Die deed hij later pas op.'

Erkende oppositieleiders vinden geen steun bij de oude schrijver. Verrassend
negatief is hij over Megawati Soekarnoputri, de populaire oudste dochter van
Soekarno, die door velen wordt gezien als de belangrijkste presidentskrandidaat
in het jaar 2000. 'Ik vertrouw haar niet. Twee miljoen volgelingen van haar
vader zijn vermoord. Nog nooit heeft ze een woord van sympathie voor die
slachtoffers geuit. Anderhalf miljoen mensen werden opgepakt en gevangen gezet.
Ik bespeur geen enkel blijk van mededogen. Na de veroordeling van Budiman
Sudjatmiko ging het idem dito. Nog geen flesje thee stuurde ze. Waar is haar
moraal?'

Pramoedya is tegenstander van het idee een federale staat te stichten met
verregaande onafhankelijkheid voor de provincies. 'Dat kan hier niet. Dit is een
maritieme natie. Maar de zee verdeelt ons niet zoals zovelen altijd denken. De
zee verbindt ons, maakt ons sterk.' De visie dat de eenheid van Indonesie een
door driehonderd jaar Nederlands kolonialisme gecreeerde mythe is, wijst hij van
de hand. 'Nederland maakte van dit land een administratieve eenheid,
introduceerde een muntstelsel en een regeringssysteem dat er nog steeds is. Dit
volk is een geworden door een gezamenlijke koloniale ervaring. Natuurlijk moeten
we af van het door het koloniale bewind in het leven geroepen Java-centrisme.
Dat Batavia, tegenwoordig Jakarta, de hoofdstad was van Nederlands Indie, heeft
grote gevolgen gehad voor dit land.'

De toekomst van Indonesie? 'Ik hou nog steeds vast aan de ideeen van de
revolutie. Een democratisch en modern land. Nu is het primitief. Overal worden
mensen vermoord. De regering spreekt van opbouw. Opbouw van schuld, bedoelen ze
zeker. Indonesie heeft zijn eigen cultuur nog nooit geevalueerd en gerevalueerd.
Pas zo'n honderdvijftig jaar geleden waren we nog koppensnellers. Kannibalen die
door het opeten van hun slachtoffers kracht dachten te verwerven. Die
mentaliteit heerst nog. Dat heb ik onder meer gezien op het strafeiland Buru. De
mensen daar voelden zich groter als ze de politieke gevangenen konden kleineren.
Dat is een andere vorm van kannibalisme.' Hij voert de golf van moorden en
onlusten die Indonesie al twee jaar teistert, zoals nu op Oost-Java, terug op
die mentaliteit. 'De slachtoffers worden niet meer opgegeten. Maar door
slachtoffers te maken, voelen mensen zich groot en sterk.

'Dit is het rijkste land van Zuidoost-Azie. Maar het ontwikkelt zich niet. Dat
is mede een erfernis van het kolonialisme. Nederland hanteerde hier een heel
ander systeem dan Engeland in India. Nederland slaagde erin de macht te
handhaven door aan te haken bij het feodale systeem. Het gewone volk voelde geen
verschil, werd niet gestoord in zijn dagelijks leven. Engeland werkte samen met
de middenklasse die het feodale systeem attaqueerde. Nederland hield de
middenklasse dom en volgzaam. Daardoor werd deze vernietigd. Het gevolg is dat
we tot op de dag van vandaag kampen met de erfenis van het feodalisme.'

Pramoedya gelooft niet dat het onderwijssysteem zoals dat vroeger door Nederland
werd geintroduceerd de schuld is van de gebrekkige ontwikkeling van Indonesie.
'Het Nederlandse systeem werkte. Vroeger was het opleidingsniveau op de scholen
hoog. Nu zijn de jongeren na zes jaar middelbare school en zelfs op de
universiteiten het Engels nog niet meester. En dat terwijl die taal voor
Indonesiers veel eenvoudiger is te leren dan Nederlands. Vroeger kregen de
kinderen op de middelbare school Frans, Duits en Engels. Het systeem faalt nu
volledig.

'Ik ben niet triest. Ik ben hier geboren. Ik voel eerder medelijden als ik kijk
naar wat er van Indonesie terecht is gekomen, de achtergebleven cultuur, de
corruptie, het gebrek aan solidariteit en de luiheid. Ik heb ooit geschreven:
omdat hard werken niets oplevert, dromen de mensen ervan niet te werken. Hoe
meer je werkt, hoe armer je wordt. Dus willen mensen niet meer werken.'

Hij schiet meerdere malen in de lach als hij die laatste opmerking illustreert.
'Als je hier iemand helpt die werk heeft, houdt hij op met werken. Ik ben daar
zelf verbaasd over. Ik probeer in mijn buurt al twee jaar de omgeving wat
schoner te maken. Denk je dat er ooit iemand is die aanbiedt me te helpen?
Nooit. Het tegenovergestelde. Soms komt er iemand op me af die zich als
projectleider opwerpt, en mij met de armen over elkaar vertelt wat ik moet doen.
Maar omdat ik de Indonesiers begrijp, knik ik altijd maar instemmend.'

Gelooft hij echt dat de jonge generatie de vicieuze cirkel kan doorbreken? 'Ik
weet het niet. Ik constateer alleen dat de jongeren het zat zijn, misselijk van
het meer dan dertig jaar oude politieke systeem. Daarom steun ik ze, praat ik
veel met ze. Ze komen hier veel aan huis van alle universiteiten. Ik geef ze
advies. Mijn optimisme over de toekomst komt nog altijd voort uit mijn
idealisme. Maar ik heb het antwoord niet. Ik behoor zelf tot de generatie die
heeft gefaald. Mijn hoop was een democratisch en modern land. Daar is niets van
terecht gekomen. Ik heb alleen maar onderdrukking ervaren. We hebben totaal
gefaald. De jeugd, dat is het enige. Wat eruit zal komen, kan ik niet
voorspellen. Maar ik zie geen alternatief. De rest kan ik niet meer vertrouwen.
Een dievenbende is het. Konkelaars.'

Gerrit de Boer

Studentenprotest in Jakarta in mei van dit jaar, dat leidde tot het aftreden van
Soeharto. FOTO CHRISTOPHER MORRIS/BLACK STAR/TRANSWORLD; Pramoedya Ananta Toer
FOTO HOLLANDSE HOOGTE; Wonen langs de spoorbaan in Jakarta. FOTO DANIEL KONING -
DE VOLKSKRANT

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              20 of 140 DOCUMENTS

                                 de Volkskrant

                                November 6, 1998

Zolang je nog maar dammen kunt MAARTEN 'T HART GEEFT ZIJN JEUGD EEN TIKJE MEER
KLEUR

BYLINE: ARJAN PETERS

SECTION: cicero; Pg. 33

LENGTH: 1301 words


DE COMEBACK van Maarten 't Hart, riep de uitgever bij de aankondiging van De
vlieger. Een verbazingwekkende kreet, gezien het feit dat deze auteur nooit is
weggeweest. Correcter is het dan ook te gewagen van de terugkeer van de vader
van Maarten 't Hart.

Want daar is-ie weer, de robuuste grafdelver Pau, wiens leven en sterven
liefdevol werden beschreven in De aansprekers uit 1979. Praatziek, humoristisch,
gereformeerd, liefhebber van sjekkies en het damspel. Op zijn sterfbed lag hij
zich nog kwaad te maken om de ongelovige schijterd die er uit Maarten was
geworden, vroeger toch een levenslustige doerak. Hun wegen scheidden zich toen
de leesgrage jongen thuiskwam met Karakter van Bordewijk. Zo'n rotzak als die
vader daarin voor zijn knul was, daar moest de oude 't Hart niets van hebben.
Tegelijkertijd barst hij in snikken uit als hij zich ten overstaan van zijn zoon
verwijt alle durf uit zijn donder te hebben getrapt en geslagen.

De aansprekers had alles van een onversneden realistische roman. Nu Maarten 't
Hart bijna twintig jaar later opnieuw zijn vader breeduit het woord verleent, is
diens grofgebektheid niet verdwenen, maar wel ontbreken deze keer de meppen en
schoppen die hij zijn zoon verkocht. In De vlieger is Pau 't Hart de vader uit
een braaf jongensboek geworden. De schrijver heeft het vaderbeeld geretoucheerd,
van waarachtig naar gedroomd. Zoals hier heeft hij hem vermoedelijk het liefst.

In zijn eerste boeken trachtte 't Hart de streng gereformeerde jeugd in het
Maassluis van de jaren vijftig 'van zich af te schrijven'. Allengs is hij zich
bewust geworden dat hij meer verknoopt is met dat rare gesloten wereldje dan hij
had bevroed. Inmiddels heeft hij zich erbij neergelegd dat het heimwee hem niet
meer loslaat. De wereld is er immers niet vrolijker en rechtvaardiger op
geworden. Wel onoverzichtelijker.

Wanneer 't Hart nu terugblikt op toen, hoeft hij niet langer te steunen onder de
geboden en verkrampte verboden die het leven van de gewone man insnoerden
(trouwens ook bij de achterbakse papen, daar wil de schrijver geen misverstand
over wekken). Hij kan zich er als vrij man in laten terugzakken, en de
pittoreske geborgenheid benadrukken die het onwankelbare geloof ook met zich
meebracht. Hij kan zijn jeugd een paradijselijk tintje geven. Vergelijkbaar met
hoe het toegaat in de stadsromantiek van Maurits Sabbe of de
plattelandsromantiek van Stijn Streuvels, ziet hij dan vooral knoestige kerels
en lieftallige deernen onder doorschenen schapenwolkjes hun eerlijke bestaan
leiden.

Anno 1998 heeft dat met realisme weinig meer van doen. Aan het slot van De
vlieger bekent Maarten dat zijn vader, bijna een kwart eeuw dood, geen dag uit
zijn gedachten is. Wat in de werkelijkheid niet meer kan, hem nog eens horen, is
op papier geen onmogelijkheid. Sluit je ogen gewoon voor de moderne razende tijd
- die bezorgt je maar hartritmestoornissen - en voor je het weet heb je vaders
parlando weer te pakken, een verademing vergeleken bij de stilistische
krukkigheid die 't Harts andere romans vaak ontsiert:

'Kijk, en weet je wat nou zo prettig is? Ginus doet alles zonder morren over.
Die man klaagt nooit, het enige wat hem, behalve dan dat z'n dochter die niet
deugen wil - en dat ligt heel gevoelig hoor, laatst zei ik hem toen hij weer
over haar aan 't tobben was, om 'm een hart onder de riem te steken: ach, hoe
ruwer de big, hoe gladder het varken. Toen trok hij z'n wenkbrauwen zo hoog op
dat ze de klep van z'n pet raakten - waar had ik 't ook weer over, o ja, het
enige wat hem dwarszit is het feit dat hij niet heeft mogen doorleren.'

Als zo vaak heeft 't Hart zich gebaseerd op een bestaand gegeven. De ware
geschiedenis staat in de column 'Gelijk ook wij vergeven' uit zijn bundel Wie
God verlaat heeft niets te vrezen (1997). Een ingetogen ouderling uit de Pieter
Schimstraat werd eerst driemaal kerkelijk vermaand, en toen in de ban gedaan.
Als godloochenaar werd hem de toegang tot de kerk ontzegd, hetgeen ook betekende
dat hij uit de sociale gemeenschap werd gestoten.

Dat had de jonge Maarten niet eerder meegemaakt, en waarschijnlijk is hij het
voorval daarom nooit vergeten. De banneling begreep maar niet dat God niet
rechtstreeks kon vergeven, zoals mensen vermogen, maar dat Hij dat alleen kon
via verlossing door het zoenbloed van Christus. Maar God heeft toch geen behagen
in slachtoffers? Waarom zou God zelf niet kunnen wat Hij van ons vraagt? Immers,
wij hoeven niet eerst onze zoon aan het kruis te slaan, voordat we in staat zijn
tot vergeving.

Hoeveel ouderlingen, diakenen en dominees het stijfkoppige lid ook wilden
bepraten, hij bleek niet te vermurwen. Uitgerekend over de vergeving verdroeg de
kerk geen twijfel of relativering. Het hamerstuk mocht geen vraagstuk worden. De
Schrift moest wel duchtig gelezen worden, maar voor de uitleg ervan moest je
weer blind varen op de dominee. De starre ouderling werd er derhalve
uitgemieterd.

In De vlieger geeft 't Hart zijn vader een heldenrol. Diens gedrag demonstreerde
hoe vergeving rechtstreeks kan worden verleend. Van mens tot mens. Dus ook van
gelovige tot 'afgesnedene'. Zand erover, het dagelijkse devies van een
grafdelver, is heus niet zo moeilijk in praktijk te brengen - als je even afziet
van allerlei malle kerkelijke wetten, die door de mensen zelf aan de Schrift
zijn gehangen.

Vader vloekt alle struiken uit de grond, maar heeft een hart van goud. Hij maakt
een vlieger voor zijn zoon, hij neemt de obstinate ouderling Ginus in dienst als
hulp 'op 't graf', alwaar hij ook tekeergaat tegen een goddeloos schijtende
reiger en het geniepige doofstomme oubaasje Rampenne, terwijl hij die twee
lamstralen eigenlijk geen dag kan missen.

Zo'n mieterse man. Maarten heeft uren naar hem geluisterd, zoals hij ook
ademloos kon kijken naar de mooie dochter Machteld van Ginus, en woordloos kon
opgaan in romantiserende literatuur. Luisteren, kijken, lezen: in de wereld
zijn, zonder iets te hoeven doen. Als je zo'n jeugd bent kwijtgeraakt, simpelweg
door volwassen te worden, staat je maar een weg open om die soezende
geluksmomenten terug te halen: ze in boekvorm vastleggen. Vertekend door
sentiment, zeker, maar in elk geval beheersbaar. Minder verwarrend dan de
actualiteit van na de ontzuiling (die overigens nooit helemaal is voltooid).

In De vlieger suist het gaslantaarnlicht, komen de verontruste gelovigen bijeen
om te bakkeleien over bijbelcitaten of te discussieren over de middenscheiding
van dominee Hindervoet, en hoort de grafmaker dat Ginus maar een kind heeft,
omdat zijn vrouw een tweede bevalling niet zou overleven. De troostende repliek:
'Ach, zolang je nog maar wel kunt dammen, zeg ik altijd maar.'

Die sfeer hangt over De vlieger als een schapenwollen deken. In het pendant van
de beweging waarmee hij afstand heeft genomen van de leugens en onhebbelijkheden
van het vrome volk, verschanst 't Hart zich in de vrome leugen van de jeugd als
een verstilde Biedermeier-aquarel. In interviews gaat hij er prat op dat hij een
echte verteller is - dus geen gekunstelde ideeengoochelaar -, die niets
verzinnen kan. Bij hem komt het echte leven aan bod. Maar ook dat is een geloof,
want de knusheid waar hij naar terugverlangt, stamt veeleer uit de boeken waar
hij als jongeling aan verslingerd was. 't Hart reikt Antoon Coolen, Herman de
Man, Felix Timmermans en consorten de hand. Zijn stek is tegenwoordig die van de
goedsmoedse streekromancier; een kleine verteller voor scholieren en die
zoetekoekslikkers die nooit konden of wilden doorleren in de school des levens.

Arjan Peters

Maarten 't Hart: De vlieger.

De Arbeiderspers; 227 pagina's; Ae 34,90.

ISBN 90 295 2144 9.

Maarten 't Hart FOTO TESSA POSTHUMA DE BOER

Kunst en Cultuur ; Kunst ; Taal- en Letterkunde ; Literatuur

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              21 of 140 DOCUMENTS

                                 de Volkskrant

                                November 4, 1998

'Omscholen? Dat is voor ons niet meer weggelegd'

BYLINE: BART DIRKS

SECTION: BINNENLAND; Pg. 7

LENGTH: 631 words


Monteur Nico Fertelman was bezig aan een klus in de nieuwbouwwijk van
Nibbixwoud, toen een schilder hem vertelde dat KPN Telecom vierduizend 'taken'
schrapt. 'Ik zei nog 'lul niet, man', maar hij had het van de radio. Raar. Moet
ik nou van die schilder horen hoe het bij mijn bedrijf gaat?'

Van onze verslaggever

Bart Dirks

AMSTERDAM

Bij bouw, beheer en onderhoud van KPN verdwijnen vijfhonderd banen, bij het
installatiebedrijf zelfs vijftienhonderd. 'Ik weet door alle eerdere
veranderingen niet eens precies waar ik zelf bij hoor', bekent Fertelman.
'Gisteren heette suiker nog suiker, morgen stroop en overmorgen weer suiker.'
Over zijn eigen baan is hij optimistisch. 'Maar voor die vierduizend is het
lullig.'

Pas vandaag, om acht uur 's ochtends, worden de monteurs ingelicht over de
reorganisatie 'Nieuw KPN'. Te laat, vinden ze. 's Ochtends hoort de pers het, 's
middags de managers en 24 uur later het gewone volk', zegt een monteur uit
Hoorn. 'Voor mij komt dit als donderslag bij heldere hemel. We dachten dat het
om managers en kantoorpersoneel zou gaan, maar die vlieger gaat niet op.'

'Ach, we zijn gewend dat het zo gaat', reageert rayonmonteur Rob Mantel uit
Hoorn gelaten. 'We zullen wel horen wat meneer Dik dinsdag al verteld heeft. Die
dingen zijn beslist, als ze ons inlichten is er weinig meer aan te doen.
Gelukkig heb ik zelf net een nieuwe functie.'

Bij meer KPN'ers heerst ongeloof. Ruby Haring, nu nog werkzaam bij de afdeling
klantenreacties in Hilversum, is geschrokken dat gedwongen ontslagen niet worden
uitgesloten. 'Daar zijn zelfs nooit geruchten over geweest', zegt ze. 'Wij
hebben altijd de indruk gekregen dat de afvloeiing natuurlijk zou verlopen.
Eigenlijk wordt de reorganisatie dus als een verkapte ontslagprocedure
gebruikt.'

Bij telefonische inlichtingen zullen 250 banen verloren gaan, uitzendkrachten
niet meegeteld. 'Die worden nu al minder ingeroosterd', aldus 008-informatrice
Petra Bakhuizen, zelf zes jaar in vaste dienst. 'We kunnen met minder mensen
toe: als de centrale in Utrecht overbezet is, schakelt de lijn automatisch door
naar een ander call center.'

Haar doet de inkrimping niet zoveel. 'Onze afdeling in Utrecht zal blijven, maar
zelf wil ik zo snel mogelijk weg. Ik heb niet zo'n groot KPN-hart, ik werk
liever voor een niet-commercieel bedrijf.' Het KPN Jobcenter helpt haar bij het
vinden van een nieuwe werkkring.

Zaterdag heeft Peter Hoogeveen de tweewekelijkse, interne vacaturekrant van KPN
ontvangen. 'Veel vacatures, maar weinig voor mij. Ik heb geen technische
achtergrond', zegt de security officer uit Maastricht. Zijn eigen toekomst is
onzeker. 'Ik ben assistent, de echte managers zitten iets vaster in hun stoel.
Al weet je nooit hoe een koe een haas vangt.'

Het wachten is op de brief, zegt Hoogeveen, doelend op het schrijven dat alle
KPN'ers op 1 december krijgen. Daarin staat wat het bedrijf voor hen persoonlijk
in petto heeft. Volgens KPN Telecom komen er duizend nieuwe banen bij.
Hoogeveen: 'Ik schrik ervan dat KPN niet weet of de vierduizend die nu hun baan
verliezen, op die duizend nieuwe plekken terecht kunnen'. De duizend nieuwe
banen zitten in de groeisectoren mobiele telefonie, Internet en
informatietechnologie. Voor velen is die overstap te groot.

'Ik heb het al eens geprobeerd bij informatietechnologie', bekent monteur
Fertelman. 'Potverdomme, dat viel me bar tegen. Al na de IQ-test viel ik af.
Voor de echte technische jongens die net van school komen is het prachtig, voor
ons is het blijkbaar niet meer weggelegd.'

Peter Hoogeveen, assistent security officer FOTO JEAN PIERRE JANS; Ruby Haring,
afdeling klantenreacties FOTO XANDER REMKES; Rob Mantel, monteur. FOTO MARTIJN
BEEKMAN

Werkgelegenheid ; Economie ; Sociale Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              22 of 140 DOCUMENTS

                                 de Volkskrant

                                October 30, 1998

Schaamteloze partijbonzen

BYLINE: AAI PRINS

SECTION: cicero; Pg. 34

LENGTH: 738 words


IN TSJELJOESKINSKOJE, een gehucht onder de rook van Moskou, bevindt zich nog een
luxe sanatorium uit vroeger tijden, eertijds bestemd voor partijbonzen en
overheidsfunctionarissen en verboden terrein voor de gemiddelde Sovjet-burger.
Nu de partijelite niet meer op een voorkeursbehandeling hoeft te rekenen, is het
sanatorium als zoveel van dergelijke kuuroorden ook toegankelijk geworden voor
de gewone sterveling.

Het complex biedt een troosteloze aanblik. De wachttorens van waaruit vroeger
het volk op een afstand werd gehouden, zijn nu onbemand, het ooit zo degelijke
meubilair sleets, de bombastische socialistisch-realistische sculpturen stoffig
en vervallen. Maar ook nu nog kun je je voorstellen hoe grandioos deze sanatoria
ooit geweest moeten zijn, en waarom de vroegere machthebbers hun territorium zo
naarstig beschermden.

De helden van het badhuis van Efraim Sevela (Bobroejsk, Wit-Rusland, 1928)
speelt zich af in een dergelijke kuuroord voor de partijelite en hoge
buitenlandse gasten, in een periode dat de apparatsjiks zich zelfs in hun
stoutste dromen niet konden voorstellen dat de Sovjet-Unie ooit zou ophouden te
bestaan. De roman draait om het weerzien van drie oude vrienden die kort na de
oorlog samen aan de Hogere Partijschool studeerden en elkaar daarna uit het oog
hebben verloren. Het zijn inmiddels bejaarde mannen, partijbonzen die elkaar in
het badhuis van het sanatorium onder het genot van een flinke borrel sterke
verhalen vertellen over hun erotische avonturen. Deze spelen zich af tegen de
achtergrond van hun politieke carriere op de propaganda-afdeling van de partij;
het zijn staaltjes van de ongehoorde streken die de machthebbers zich in het
communistische systeem allemaal konden veroorloven.

Ongegeneerd zijn hun verhalen, zowel over hun partijcarriere, hun seksleven als
over hun kijk op vrouwen, zoals moge blijken uit een mop die een van de 'helden'
vertelt: 'Komt er in het hiernamaals een verse partij dooie vrouwen uit de USSR
aan. Staan ze daar drie rijen dik en poedelnaakt voor de onderzoekende ogen van
Onze Lieve Heer, stelt hij vragen om te bepalen wie er naar de hemel gaat en wie
naar de hel. 'Wie van jullie heeft gezondigd voor het huwelijk, drie stappen
vooruit' Alle Russische vrouwen doen eendrachtig drie stappen vooruit. Slechts
eentje blijft staan. Onze Lieve Heer stelt een tweede vraag: 'Wie heeft
gezondigd na het huwelijk, drie stappen vooruit' Alle Russische vrouwen doen
zonder nadenken nogmaals drie stappen vooruit. Alleen die ene blijft stokstijf
staan. 'Goed,' zegt Onze Lieve Heer na enig nadenken. 'Allemaal naar de hel! Die
dove slet ook'

Uit al die sterke verhalen komt het drietal er niet al te best vanaf. Ze zijn
geen 'klassieke' schelmen, ze roepen geen sympathie op, zoals beroemde schelmen
uit de Russische literatuur als Tsjitsjikov en Ostap Bender. Overigens zijn ze
zich er heel wel van bewust dat ze hun ziel aan de duivel hebben verkocht, en
als ze aan het einde van hun samenzijn een halfslachtige poging doen de balans
op te maken, hopen ze met recht dat de duivel net zo min als God bestaat.

Sevela emigreerde in 1971 naar Israel en had in het midden van de jaren zeventig
veel succes in emigrantenkringen, vooral met zijn romans over de joodse
emigranten uit Rusland en zijn beschrijvingen van het joodse leven in
Wit-Rusland, in een stijl die aan die van Isaak Babel doet denken.

Met zijn zedenschets van het communistische apparaat tapt Sevela uit een heel
ander vaatje. Het is eigenlijk altijd een publiek geheim geweest dat een
carriere binnen de communistische partij vooral gold als een toegangsbewijs voor
allerlei geneugten die voor de gewone burger onbereikbaar bleven. De helden van
het badhuis is dan ook niet echt schokkend. De schaamteloosheid en het cynisme
waarmee Sevela zijn personages uitrust, wekken misschien wel enige verbazing,
maar hilarisch en spannend is het allemaal niet. En wat de erotische escapades
van het drietal aangaat, deze zouden in de oude 'seksloze' Sovjet-Unie
waarschijnlijk opzien hebben gebaard. Maar dat tijdperk is voltooid verleden
tijd.

Aai Prins

Efraim Sevela: De helden van het badhuis.

Vertaald uit het Russisch door Arie van der Ent.

Wereldbibliotheek; 318 pagina's; Ae 42,50.

ISBN 90 284 1791 5.

Badhuis in voormalig Sovjet-kuuroord. FOTO NETWORK/TRANSWORLD FEATURES

Kunst en Cultuur ; Kunst ; Taal- en Letterkunde ; Literatuur

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              23 of 140 DOCUMENTS

                                 de Volkskrant

                                October 24, 1998

In Delden waart de geest van barones Marie

BYLINE: NANDA TROOST

SECTION: TRAJECT; Pg. 3

LENGTH: 1229 words


Nergens zijn de tuinen mooier dan in Delden. Stad en bewoners slepen de mooiste
prijzen in de wacht. Hier krijgt het mos geen kans, zelfs de uitgebloeide
bloemen hebben nog allure. Een eerbetoon aan wijlen gravin Van Heeckeren,
eigenaresse van het almachtige en rijke landgoed Twickel?

door Nanda Troost

Er ligt tussen Dinkel en Regge een land, Ons schoone en nijvere Twente, Het land
van den arbeid, het land der natuur, Het steeds onvolprezene Twente. Daar golft
op de esschen het goudgele graan, Doet 't snelvlietend beekje het molenrad gaan,
Daar ligt er de heide in 't paarsroode kleed, Dat is 't ons zoo dierbare Twente.
(Twensch volkslied van J.J. van Deinse)

VERMOEDELIJK hier ergens, op de Noorderhagen, waar nu volkstuintjes liggen, kwam
ze elke zondag uit de bossen, passeerde ze de voormalige stadsgrenzen en liep ze
via een paar achterafstraatjes naar de Oude Blasius in Stad Delden. Marie Amelie
Mechtild Agnes barones Van Heeckeren van Wassenaer-gravin Van Aldenburg Bentinck
stapte via haar eigen ingang de hervormde kerk binnen waar ze plaatsnam op haar
eigen bank. Niemand die het waagde daar te gaan zitten. Zelfs na de dood van de
laatste eigenaresse van Twickel, in 1975, ploffen alleen onwetende toeristen
neer op de familiekerkbank.

De band tussen kasteel en stad mag op deze plaats verdwenen zijn, op tal van
andere plekken in Delden is die nog duidelijk aanwezig. Een mooi voorbeeld is de
Hengelosestraat, waar de bomen van het landgoed zich de stad in persen. Het is
de combinatie van dat parkachtig landschap, met openbaar groen en de fraaie
particuliere tuinen waarmee Delden vorig jaar Europe's Floral Champion is
geworden bij de wedstrijd Entente Florale. Delden glundert nog een beetje na,
want niet eerder slaagde een stad of dorp uit Nederland erin eerste te worden.

Het heeft Delden eigenlijk weinig moeite gekost de prijs in de wacht te slepen.
Natuurlijk, de straten moesten geveegd worden en dan zou het onzinnig zijn
geweest dat te doen nadat de jury op inspectie was geweest. Ruim voor die tijd
hadden ambtenaren - geheel vrijwillig - al huis-aan-huis enveloppen met
zaadmatjes bezorgd. En dus stonden de margrieten, klaprozen en tal van andere
veldbloemen er uitbundig bij toen er werd gejureerd. Extra kosten voor de
gemeente: 25 duizend gulden.

Het moet even gezegd: het is Stad Delden die de prijs in de wacht sleepte. De
stad (665 jaar stadsrechten) wordt aan drie kanten omgeven door Ambt Delden dat
uit de buurtschappen en kernen Deldenerbroek, Deldeneresch, Zeldam, Wiene,
Azelo, Hengevelde en Bentelo bestaat. Stad (7500 inwoners) en Ambt (5500
inwoners) vormden tot in de Napoleontische tijd een eenheid, in 1818 werden ze
gesplitst.

Maar ambt of stad, zeg Delden en Twickel klinkt. De talrijke huizen met de
zwart-witte luiken in het stadje zijn van Twickel, zo niet, dan wordt in elk
geval de grond gepacht. Leverancier van de verf die nodig is voor een nieuwe
schilderbeurt is de rentmeester, in het kantoor tegenover het kasteel. Nog
tijdens haar leven heeft barones Marie gebouwen en grond in een stichting
ondergebracht. Een vleugel van het kasteel wordt bewoond door een achterneef en
zijn gezin.

Het kasteel is niet toegankelijk. De tuin en de 'oranjerie' - met theeschenkerij
- wel, van pakweg Pinksteren tot en met de herfstvakantie. De tuin bestaat uit
een formeel gedeelte, een in 1791 aangelegd bergje, een wildbaan, voormalige
rozentuin en een rotstuin die is aangelegd door de laatste eigenaresse van
Twickel.

Half oktober gaan de sinaasappelbomen, die het pad naar de oranjerie markeren,
naar binnen. Sommige waren al honderd jaar oud toen ze in 1815 werden aangekocht
in Oranjewoud bij Heerenveen, het vroegere bezit van de Friese Oranjes. Het
binnenhalen gebeurt tegenwoordig met een vorkheftruck, vroeger werden ze door
zestien man boom voor boom de oranjerie binnengetild. Van de vruchten, die in
het Nederlandse klimaat pas na drie jaar rijp zijn, maken vrijwilligers
marmelade die op de kerstmarkt wordt verkocht. Er is ook nog een ommuurde
moestuin, die momenteel wordt gerestaureerd, onder meer met subsidie van de
Europese Unie.

Schuin tegenover de moestuin ligt Wendezoele, een museumboerderij, waar
vrijwilligers het leven van het gewone volk in herinnering houden. Bijna
ongemerkt laten ze zien waarom Twickel, vierduizend hectare groot met daarop
tweehonderd boerderijen en woningen, kon uitgroeien tot een van de grootste
particuliere landgoederen van Nederland. In een sombere plaggenhut, nog kleiner
dan een gemiddelde woonkamer van nu, leefden mens en dier samen. Op
zaterdagavond werden met zand uit Bentelo figuren uitgestrooid op de lemen
vloer. Dat was niet alleen mooi voor de zondag, de rest van week werd erover
gelopen en schuurde het fijne zand de vloer schoon.

De plaggenhut ligt verscholen in het coulissenlandschap. Houtwallen met
eikenbomen ertussen verdelen de landbouwgrond en dienen tegelijkertijd als
veekering. Op enige afstand van een boerderij staat een iemenschoer, een schuur
voor bijen, met de opening richting zuidoosten, de kant waarvan de bijen komen
aanvliegen.

Even ten oosten van Stad Delden loopt de Twickeler Vaart. Het is niet meer dan
een sloot, die bijna schuil gaat achter een rij bomen. Carel George graaf van
Wassenaer-Obdam liet in 1771 beginnen met het graven van de vaart, wat met de
hand gebeurde. Delden kreeg daarmee verbinding met het drukbevaren Reggestelsel
en uiteindelijk met de Noordzee. En zo leverden de boeren uit Twente ganzen aan,
die naar Engeland werden geexporteerd.

Om de hoek staat een oude houtzaagmolen, die omstreeks 1771 per schip uit de
Zaanstreek is aangevoerd. Het molengedeelte is verdwenen, maar sinds de zagerij
25 jaar geleden is gerestaureerd, wordt er weer gezaagd. Vrijwilligers doen de
eenvoudige klussen voor Twickel. Vooral dennenbomen worden - met behulp van een
electromotor, maar hopelijk ooit weer op stoom, zoals vroeger - tot planken
gezaagd, die op het landgoed worden gebruikt om afrasteringen te repareren.
'Moeilijker' hout, zoals eiken, wordt in de naastgelegen moderne zagerij
gezaagd.

Achter de zagerij, aan de Zaagmolenweg 3, ligt de mooiste tuin van Delden. Een
gazon waar mos zich niet zou durven wagen, en wat er niet meer bloeit wekt
tenminste de schijn dat het niet lang geleden is dat het heeft bijgedragen aan
de kleurenpracht van deze tuin. De bewoners slepen met regelmaat de prijs van de
jaarlijkse tuinkeuring in de wacht. Logisch eigenlijk, want hier woont een
oud-tuinman van Twickel.

Maar ook in het centrum van Delden is er nog altijd wat wedstrijdgevoel te
bespeuren. Zo hangen in het wijkje achter de Oude Blasius bakken vol petunia's
aan de muren van de huizen. Hier en daar staan potten bolchrysanten naast een
voordeur. 'Een uiting van het wij-gevoel dat door het meedoen aan de Entente
alleen maar is versterkt', meent burgemeester Drost van de stad.

Eeuwig zonde dat in de jaren zeventig een rondweg is aangelegd die Delden en
Twickel van elkaar scheidt. Misschien heeft de jury deze - op sommige plaatsen
verdiept aangelegde - hindernis over het hoofd gezien. Aan de andere kant, het
paadje van de barones mag deels verdwenen zijn, Stad Delden heeft er op het
Rentmeesterslaantje een fietsers- en voetgangerstunneltje voor teruggekregen. En
daarmee is het kasteel op loopafstand gebleven.

FOTO MARCEL VAN DEN BERGH

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              24 of 140 DOCUMENTS

                                 de Volkskrant

                                October 19, 1998

Huidige dopinglijst is niet professioneel

BYLINE: ROLF BOS

SECTION: SPORT; Pg. 24

LENGTH: 451 words


Als wielrenner kreeg Eddy Beugels (54) in de jaren zestig nog wel eens
amfetamine van de officials van de KNWU toegestopt. Dat was indertijd geen
probleem, vertelt hij nu, want er was geen dopinglijst, er waren geen controles.
Pas na de dood van Tommy Simpson op de Mont Ventoux kwam daar verandering in.

Beugels is al lang geen sportman meer, de voormalige renner (57ste in de eeuwige
tophonderd van Jean Nelissen) is thans galeriehouder in Maastricht en voorzitter
van de disciplinaire commissie van de UCI, de internationale wielrenunie. Hij
vertelt bovenstaande anekdote in het jongste nummer van Sportzaken, het vakblad
voor de sportjurist, dat grotendeels gewijd is aan het fenomeen doping.

Beugels stelt dat 'de huidige dopinglijst gewoon niet professioneel is. In de
Medische Commissie zaten veel oudere artsen, die het als een soort erebaantje
zagen. Alles werd maar klakkeloos op de verboden lijst gezet (. . .). Er staan
allerlei middelen op, die de gewone burger al of niet op voorschrift van de arts
mag gebruiken, behalve als sporter, terwijl wetenschappelijk gezien in 95
procent van de gevallen niet eens is bewezen of die produkten een
concurrentievervalsende werking hebben.'

De voormalige wielrenner pleit voor dopingbestrijding op grond van gedegen
wetenschappelijk onderzoek.

'Als een middel niet prestatieverhogend blijkt te zijn, dan 'onmiddelijk
schrappen van de lijst'.

Ook prof. mr. N. Giltay Veth is jurist, tussen 1984 en 1993 doceerde hij het
keuzevak Sport en Recht in Leiden. Daarnaast stond hij aan de basis van het
Dopingreglement van de KNVB. Al in 1967 sprak de hoogleraar over doping als het
'gezwel in onze samenleving'. Ook hij pleit (in Sportzaken) voor 'een brede
internationale aanpak' van het gebruik.

Giltay Veth ziet een grote rol weggelegd voor het IOC, dat alle olympische
sporten verbindt. Net als voorzitter Samaranch is hij voorstander van
vereenvoudiging van de dopinglijst. Cafeine, codeine en efedrine kunnen wat hem
betreft van de lijst, ook sociale drugs als cocaine ('hebben naar mijn mening
zelfs een beperkende werking op de sportprestatie') kunnen afgevoerd worden.

Sporters gebruiken stimulerende middelen, omdat hun sport te zwaar is geworden.
Geen normaal mens kan een aantal dagen achter elkaar een zware bergrit aan.
Giltay Veth haalt daartoe de Arbo-wetgeving uit de kast: 'Bij de zwaardere
sporten als de Tour en de marathon kun je constateren dat er scheefgroei is
ontstaan. Daar moet de overheid meer op gaan letten: op de zwaarte van het
programma en de zwaarte per dag.' De professor pleit daarom voor verplichte
rustdagen. 'Blijft een bond als de UCI in gebreke, dan moet de overheid
ingrijpen.'

R.B.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              25 of 140 DOCUMENTS

                                 de Volkskrant

                                October 17, 1998

Gevraagd: partijvoorzitter

BYLINE: LIDY NICOLASEN

SECTION: TRAJECT; Pg. 5

LENGTH: 2848 words


PvdA, CDA, VVD en GroenLinks, die alle vier een nieuwe voorzitter zoeken, vinden
dat het stoffige imago van de politiek overboord moet. De politieke partij heeft
een bijdetijdse uitstraling nodig, want de Nederlander laat zijn stem
tegenwoordig liever klinken in buurtcomite, schoolbestuur, pressiegroep en
enquete. door Lidy Nicolasen

HALVERWEGE 1993 nodigde bureau Intomart alle grote politieke partijen op de
koffie. De eerste peilingen voor de verkiezingen van 1994 lagen op tafel. Het
CDA was de onbetwiste koploper. Een A-partij, werd met bewondering en afgunst
geconstateerd. Negen maanden later verloor het CDA twintig zetels.

Vier jaar en nieuwe verkiezingen later, dreunt de klap nog na. Niet alleen voor
het CDA, maar voor alle partijen was er opeens een wereld te winnen. Het besef
dat traditionele politieke partijen niet meer van deze tijd zijn, won terrein.
Inmiddels lijkt de drang naar vernieuwing vleugels te hebben gekregen. Politiek
Nederland werkt aan een comeback, want de politieke partij moet.

Afgelopen week werden in Den Haag twee geschriften gepresenteerd. Het boek De
rogge staat er dun bij handelt over opkomst en val van het CDA. Jos van Gennip,
CDA-ideoloog, zei bij die gelegenheid: 'Cultuurpolitiek zal de 21ste eeuw
domineren. Het debat zal gaan over waarden.'

De rode draden van de sociaal-democratie was het tweede geschrift. Het is een
proeve van een nieuw beginselprogramma van de PvdA. Voorzitter Ruud Vreeman: 'We
zoeken naar het fundament van onze beweging.' Samen weten Van Gennip en Vreeman
een ding heel zeker: de echte vernieuwing moet van onderaf komen. De gewone
burger zal er met de haren worden bijgesleept.

De wegbereider naar de 21ste eeuw is de voorzitter van de partij. De Kop van
Jut, de boeman, de minst geliefde. Hij of zij is een ambitieuze manager, die
iedereen achterna moet rennen en niemand voor de voeten mag lopen. PvdA, VVD,
CDA en GroenLinks zoeken een nieuwe voorzitter. De huidigen zijn elders benoemd,
hebben geen tijd meer of vinden dat hun tijd is gekomen.

Profielschetsen zijn gemaakt, sollicitatiecommissies benoemd en adviseurs
aangesteld. Sekse, leeftijd, zelfs de vraag of je lid bent van de partij speelt
geen rol. Nee, de allernieuwste voorzitter is niet het type van de klassieke
bestuurder. Hij of zij moet visionair zijn, de politieke partij aan een
bijdetijds imago helpen. Bobo's en scherpslijpers hebben hun langste tijd gehad.

Clemens Cornielje (VVD): 'Van alle clubs dienen alleen politieke partijen het
algemeen belang.' Ruud Vreeman (PvdA): 'De partij is de motor van de
parlementaire democratie.' Hans Helgers (CDA): 'De mondige Nederlander vindt het
zonde van zijn tijd te praten over procedures en statuten.' Ab Harrewijn
(GroenLinks): 'Partijen zijn geen groepsverbanden meer.'

Vreeman is voor de tweede keer voorzitter van de PvdA. Nu als invaller voor
Karin Adelmund, die staatssecretaris is geworden. De eerste keer was hij de
bestuurlijke tegenhanger van duo-voorzitter Felix Rottenberg. 'De arbeiders
vormen een gedifferentieerde groep. We zijn een partij die zich orienteert op
minderheidsgroepen en die ook aantrekkelijk is voor witte boorden. De
sociaal-democratie zoekt naar de samenhang. In het moderne leven vervloeien
grenzen en worden willekeurige coalities gevormd. Het is belangrijk dat we onze
waarden, visies en dilemma's in beeld brengen.'

Harrewijn was voorzitter en is nu Kamerlid van GroenLinks. 'Het politieke
spectrum is nogal veranderd. Wij hebben veelverdieneners, en bij de VVD zitten
arme mensen die de auto onbeperkt ruimte willen geven. We moeten ons bezinnen op
onze positie. Spraken we tot nu toe vooral over onze rol in colleges van
burgemeester en wethouders, nu gaat de discussie over mogelijke
regeringsdeelname. Ik zie het nog niet gebeuren, maar we moeten er wel over
nadenken.'

CDA-vernieuwer Helgers stapt na vier jaar op als voorzitter. 'Onze vaste kern
vergrijst, woont op het platteland, is actief religieus en laag opgeleid. Het is
als een langzaam leeglopende vijver. Maar uit onderzoek blijkt dat veel jongeren
dicht bij onze partij staan. Post-materialisten, mensen die aandacht hebben voor
hun omgeving en niet extreem individualistisch zijn. Het zijn jongeren die
hechten aan zingevingsvragen. Waartoe zijn wij op aarde?'

Cornielje is de tweede man in de VVD-fractie. Hij is de adviseur van de
commissie die een nieuwe partijtop zoekt. Voorzitter Willem Hoekzema stapt
wegens tijdgebrek op. De vice-voorzitter en de secretaris hebben hun termijn
erop zitten. 'We krijgen de kans nu de taken opnieuw te ordenen.' Hij haalt
herinneringen op aan oud-Kamerlid Jos van Rey, die 25 jaar geleden in Roermond
geen zaaltje kon krijgen voor een VVD-vergadering. De plaatselijke cafebazen
waren te bang klanten te verliezen. Nu is de VVD de grootste in Roermond.

Cornielje: 'We zijn nog nooit zo groot geweest. Het voelt heel gewoon aan. In
veel provincies zijn we de grootste of nummer twee. We zijn invloedrijk
geworden. Steeds meer VVD'ers hebben bestuursfuncties in het maatschappelijk
middenveld. Ik kom uit een KVP-familie. Toen ik 23 jaar geleden interesse toonde
voor de politiek, zei m'n vader: ga bij het CDA, daar kun je carriere maken. Die
tijd is voorbij.'

Helgers kreeg twee opdrachten toen hij vier jaar geleden aantrad: herstel van
het vertrouwen tussen top en basis, en vernieuwing van de partij. 'Jongeren
hadden veel sneller dan ouderen in de gaten dat 1994 geen incident was, dat
Paars bestaansrecht had. In het begin heb ik velen ervan moeten overtuigen dat
een einde was gekomen aan een politieke periode. De christen-democraten waren de
architecten van de samenleving. Deze eeuw is de politieke eeuw van de
christen-democratie.

'We waren de eeuwige regeringspartij. Er was een cultuur ontstaan van
dienstbaarheid aan de regering. We namen geen politieke risico's, we zochten het
compromis in plaats van het conflict. We waren goed in depolitisering.
Verkiezingsprogramma's leken op concept-regeerakkoorden. Ik zie dat terug bij de
PvdA. Het verkiezingsprogramma van dit jaar was geschreven op Wim Kok. Het is
een deja vu.'%%

De 'Partij van de Zekerheid' noemt Harrewijn de PvdA. 'Soliditeit,
maatschappelijke en sociale zekerheid. Het zijn allemaal niet-ideologische
thema's en zo was ook de verkiezingscampagne. Sterk en sociaal. Je appelleert
aan de onzekerheid van de kiezers, je biedt ze het groepsgevoel van zekerheid.
Het is een solide positie, die de christen-democraten jarenlang hebben
ingenomen: laat Lubbers zijn karwei afmaken. Je weet wat je hebt.'

Ideologie staat al gauw voor 'beginselblindheid', zegt Vreeman. 'De afgelopen
jaren hebben we pragmatisch onze weg gezocht in het opkomend marktdenken. De
grote vraag is nu: wat is de verbinding tussen deze pragmatische stappen. We
proberen pragmatiek en sociale intuitie te verheffen tot leidraad van de
beweging. Zoals we zien bij de zoektocht naar de Derde Weg. Hoe is de verhouding
tussen alledaagse keuzes en onze politieke uitgangspunten? Wat zijn de thema's
van de sociaal-democratie? Daaruit moet een theorie te destilleren zijn.'

Waar Van Gennip verwacht dat immateriele waarden het debat bepalen, zet Helgers
het CDA aan ook de politieke architect van de waarden van de 21ste eeuw te zijn.
Zoek oplossingen voor de overgang van het industriele tijdperk naar dat van de
informatiemaatschappij, zegt Helgers.

Vreeman haalt zijn schouders op. 'Ach wat, informatiemaatschappij. Technologie
speelt een belangrijke rol, maar het is niet waar het om gaat. We hebben te
maken met een verbrokkelde samenleving, de cohesie is weg. De burger vraagt om
bescherming.'

Waar eindigt de markt en waar begint de overheid? Het is het zoeken naar de
'Derde Weg' die allen lijken te bewandelen. 'Minder overheid, de markt niet als
doel maar als middel. Het is ons principe en intussen is dat breed aanvaard',
zegt Cornielje. 'Het idee van deugdelijke financiering was voor de PvdA een
cultuuromslag. Kok heeft daar zijn ideologische veren afgeschud.'

Helgers sloeg onlangs de encycliek Rerum Novarum uit 1891 er nog eens op na.
Boeiende kost voor iemand die geschiedenis studeerde en katholiek is. 'Het is
opvallend hoeveel continuiteit er zit in het denken. De encycliek zegt iets over
de 24-uurs-economie, over de angst dat alles ondergeschikt wordt gemaakt aan
efficiency. Hoe de economie de mensen dreigt te reduceren tot koopkracht en
arbeidskracht. Normen kun je veranderen, maar waarden niet.'

Links en rechts in de politiek lijken te hebben afgedaan. Er is veel midden. Er
staat een podium midden in het politieke spectrum, zegt Cornielje. PvdA en VVD
delen dat podium. 'Zij links, wij rechts. We vullen elkaar aan. De PvdA heeft,
met een groot GroenLinks en een hoorbare Socialistische Partij op de flank, de
natuurlijke neiging iets naar links te trekken. Als wij niet een gat willen
laten vallen, moeten we iets meer naar het midden opschuiven. Daar horen wij,
dat is onze positie.'

'Nee', zegt Harrewijn, 'de VVD hoort niet bij het midden. De VVD is een
oppositiepartij. De VVD wil altijd veranderen. Lasten verlichten, minder
asielzoekers, meer individuele vrijheid. Kijk naar fractievoorzitter Dijkstal.
Hij zet de toon wat betreft het terugsturen van Bosniers. Staatssecretaris Cohen
moet er achteraan sukkelen. De liberalen zijn ook niet de hoeders van het
kabinet, zoals de PvdA. Ze kiezen altijd hun eigen positie.'

GroenLinks? 'Wij hangen aan de bewuste kant van het stabiele midden. We zijn de
culturele tegenhanger van de VVD. Het heeft jaren geduurd voordat we onze
positie konden karakteriseren. Nu zijn we een volwassen stroming. Groene
partijen zitten in de Italiaanse, Franse, Finse en Duitse regering. Net als D66
zijn we niet te identificeren met vaste groepen. We zijn geen arbeiderspartij
meer, zoals de CPN, maar ook niet alleen voor intellectuelen. We zijn een
cultuurpartij. We vissen deels in dezelfde vijver als D66, dat het ook moeten
hebben van moderne burgers die niet alleen materialistisch denken. De PvdA wordt
een saaie, solide partij. Het CDA heeft te veel zielen in een lichaam. Ze kan
voortbestaan als een kleine conservatieve of christelijke partij.'

De vrolijk zwevende kiezer zij gewaarschuwd. Zonder uitzondering maken de
partijen zich op voor het grote treffen, want de 'periferie van de partij' moet
meedoen. Het debat moet terug, de discussie verdwijnt uit de achterkamertjes,
het vizier is voor eens en altijd 'open'. Niets is heilig. Het kabinetsbeleid
noch het verkiezingsprogramma.

Rottenberg en Vreeman trokken het land in met briefings over actuele thema's.
Vreeman wil door, verder met de publieke debatten. 'We moeten het kabinetsbeleid
ook onderwerp van discussie maken. Eigenlijk zouden we het kabinet steeds voor
moeten zijn, door ons af te vragen: wat speelt er over een halfjaar. Hoe
krachtig is het poldermodel bestand tegen een recessie? We hebben gezorgd voor
loonmatiging, kinderopvang, deeltijd. Prachtig. Maar niet alles is even
succesvol. Het aantal WAO'ers loopt op. De Ziektewet is niet een voorbeeld van
geslaagd beleid.'

Waarom bezoekt iemand een partijcongres? Omdat de partij behalve een
kiesvereniging ook een netwerk is? De moderne partij richt zich op de partij als
platform van discussie.

Vreeman spreekt van een 'interessepartij', die leden op hun vakterrein
aanspreekt. Een partij die niet bang is naast de formele democratie van
beginselsprogramma's, afdelingen en congressen een informele stroming toe te
staan. In de nieuwe PvdA-werkgroep 'Schiphol' filosoferen wetenschappers,
economen en milieudeskundigen over de toekomst van de luchtvaart.

'De politiek vraagt snelheid. Losse initiatieven die passen in de sfeer en de
intuitie van de partij moeten kansen krijgen. Ideeen als het groene poldermodel
of de brede school zijn er in de verkiezingscampagne ingeslopen. Er is officieel
nooit toe besloten en toch worden ze geaccepteerd. We moeten ons richten op
kortlopende initiatieven en op procesmatige ontwikkelingen.'

D E gedachte is gemeengoed. Sterker, andere partijen claimen zelfs eerder de
nieuwe openheid en snelheid te hebben aangehangen. Zoals Cornielje, de man die
de VVD het 'infotainment' heeft gebracht. Politieke avond als uitje. Niet langer
het eeuwige dixieland-orkest, maar de populaire zanger Gordon of muziekmakende
bewindslieden. Een motel in Akersloot met boerenkool als voorgerecht.

Interviews op het podium, discussie in de zaal. Gasten zijn niet langer alleen
VVD-leden. 'We zullen nooit zo'n cultuur krijgen als de PvdA, maar je moet er
niet te benauwd mee zijn.' Dus stond op 1 mei FNV-voorzitter Lodelijk de Waal
het VVD-publiek toe te spraken, naast lijsttrekker Bolkestein. Cornielje: 'We
zijn een volkspartij geworden.'

Er stemden meer FNV'ers op de VVD bij de laatste verkiezingen dan de VVD leden
heeft. 'De arbeiders zijn geen homogene groep meer. De FNV gaat zelfs kleine
zelfstandigen organiseren', constateert Vreeman.

'In de kramp' zaten de VVD'ers in de jaren tachtig toen ruzie aan de orde van de
dag was. Nu zegt Cornielje: 'Je kunt alleen een discussie entameren als je een
stelling betrekt. Dat deed Bolkestein.' Eufemistisch: 'Hij is er aardig in
geslaagd het debat terug te krijgen.'

Cornielje wil ook het verkiezingsprogramma, omwille van het debat, bij het oud
papier leggen. 'Eens in de vier jaar presenteren we het en iedereen weet dat het
over vier jaar alweer is verouderd. Het vormen van meningen is een dynamisch
proces. Nu we een regeerakkoord hebben, is dat pak papier nog minder waard.'

Hoofdlijnen op een A4-tje zijn voldoende, zegt Cornielje. 'We moeten de richting
aangeven die we willen gaan. Intensiever dan nu moeten partijraden over die
thema's praten, waardoor je een permanente vernieuwing van het
verkiezingsprogramma krijgt.'

De vernieuwingsdrift bij GroenLinks werd vorig jaar vervat in het project
'GroenLinks 2000'. De geharnaste afdelingsstructuur voldoet ook in linkse
gelederen niet meer. De bewuste Nederlander, zegt Harrewijn, laat zijn stem
klinken in buurtcomite, schoolbestuur, pressiegroep en enquete. Niet op een
vergadering van de partij-afdeling.

De woorden 'interessepartij' en 'thema's' horen ook bij GroenLinks. Wie wil, mag
zelfs op proef lid worden. 'We werken al met landelijke werkgroepen,
vriendenkringen. Niet iedereen hoeft lid te zijn. Je moet mensen aanspreken op
hun deskundigheid, niet op hun partijboekje. Probleem is alleen dat de
werkgroepen geen amendementen kunnen indienen. Dat is niet meer van deze tijd.'

De voorzitter is de persoon die het debat moet organiseren, de partij de goede
richting op sleuren. Helgers weet wat dat betekent. 'Ik heb als voorzitter een
ongebruikelijk hoog politiek profiel moeten aannemen.' Zijn besluit op te
stappen, wordt niet overal begrepen. 'Het CDA is vernieuwd, het vertrouwen van
de leden is herwonnen, de kiezers zijn weg en de voorzitter is klaar', spot
Vreeman.

Helgers: 'Ik zou anderen voor de voeten hebben gelopen. Het primaat hoort bij de
politiek te liggen, bij de fractie in de Tweede Kamer. Een partijvoorzitter is
er voor de koers op de lange termijn.'

De CDA-bobo's die 'partijbaron' Helgers en zijn vice-voorzitter 'Raspoetin'
Lodders de schuld van de CDA-nederlagen gaven, hebben geen plaats gekregen in de
benoemingscommissie. Ad Havermans, lid van de Rekenkamer, zit de commissie voor.
Net als hij zijn de overige leden vooral in voor vernieuwing.

Briefings, hoorzittingen, informele groepen die hun naam ontlenen aan het
restaurant waar ze vergaderen. Ook in kringen van het CDA zijn het bekende
fenomenen. 'De partijraad en het congres mogen niet een keurslijf zijn. We
hebben discussie nodig. We moeten onze eigen tegenspraak organiseren, weer de
opinieleider worden die we altijd waren', zegt Helgers.

En de C van CDA blijft. 'Zolang we niet fundamentalistisch zijn, is het een
potentiele bron van rijkdom. Het maakt ons eigenaar van immateriele thema's als
gezin en familie, waarden en normen, publiek en privaat.'

De partij die geld genoeg heeft, zoekt een professional als voorzitter, zoals de
PvdA. Hij of zij moet de baas worden van een klein, wendbaar bestuur van
betaalde krachten en vrijwilligers die vooral oog hebben voor de lokale
bestuurder.

De nieuwe CDA voorzitter is een 'parttimer', want fractievoorzitter Jaap de Hoop
Scheffer moet de kans krijgen zijn stempel te drukken. Als het niet anders kan,
is een fulltimer ook welkom. Als hij of zij maar begrijpt dat het stoffige,
oubollige imago overboord moet. Het verkiezingsprogramma scoort zonder kaft vele
malen beter dan het programma met kaft en CDA-logo, bleek onlangs.

'Haarvaten' noemen ze in het CDA de afdelingen. De nieuwe voorzitter moet ze
koesteren. Helgers: 'De christen-democratie is het best gewaarborgd met een
grote vrijwilligersorganisatie. Partijbijeenkomsten zijn voor ons ook toogdagen
met het Wilhelmus als slot.'

De vier grote partijen zoeken een nieuwe voorzitter, geen bobo maar een
visionair. FOTO'S BERT VERHOEFF - DE VOLKSKRANT

Politieke partijen ; Politiek en Staat ; Binnenlandse Politiek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              26 of 140 DOCUMENTS

                                 de Volkskrant

                                October 16, 1998

'Zijn woord nooit fel, zijn bedoeling klaar' GROOTSTE ZORG VAN WILLEM DREES GOLD
BALANS MET KVP

BYLINE: JAN JOOST LINDNER

SECTION: ECONOMIE; Pg. 15

LENGTH: 1220 words


OP 21 NOVEMBER 1929 stappen alle Haagse wethouders (op een na) op, nadat de
gemeenteraad een rechts-liberale motie heeft aangenomen waardoor speculanten -
en zelfs raadsleden - bouwgrond kunnen kopen. De felste tegenstander van de
motie is de Haagse SDAP-leider en wethouder Willem Drees, dan 43 jaar oud.

Een paar dagen later valt de raad naar de andere kant om. De motie wordt
afgezwakt om het college van burgemeester en wethouders te repareren. Drees is
terug en zal later als bestuurder steeds verdedigen dat opstappen en voor de
oppositie kiezen alleen in zeer uitzonderlijke situaties en om zeer principiele
redenen in aanmerking komen.

De Avondpost schreef portretten van de wethouders-in-crisis. Over Drees:
'Zwart-donkere oogen. Vierkant voorhoofd. Strenge mond. Blijft altijd maar jong.
Diepe ernst. Vriendelijk van gebaar. Met iets lachends. Maar raak
als-'t-er-op-aankomt. Spreekt alsof het gedrukt staat. Slaat ineens de spijker
op den kop. Totdat er iemand 'au' zegt. Dan gaat ie weer zitten en kijkt of er
niets gebeurd is.'

Maarten Brinkman (45) is museummedewerker en historicus en schreef artikelen
over de geschiedenis van de sociaal-democratie. Zijn nu verschenen proefschrift
- hij promoveerde woensdag in Leiden - over Willem Drees als partijman was een
langdurig (en lang onderbroken) project. Het is geen biografie, maar beschrijft
nauwkeurig en fijnzinnig de relaties van Drees met de organen van SDAP en PvdA
tussen 1904 en 1971 - dat jaar verliet hij bedroefd de geradicaliseerde PvdA.

Kennelijk is het een aanvullend werk over Drees, met name wat zijn glanzende
carriere als fulltime SDAP-politicus betreft. Bevrijdingsdag 1945 valt pas op
tweederde van het boek. De jaren van zijn premierschap komen er bekaaid af. Wat
dat betreft is dit proefschrift niet zo gelijkmatig. Het is vooral van betekenis
voor mensen die al het een en ander over de grote sociaal-democraat weten.
Beginners kunnen beter eerst een biografie lezen, bijvoorbeeld 100 Jaar Drees,
wethouder van Nederland van John Jansen van Galen en Herman Vuijsje.

Brinkmans proefschrift is waardevol en bij vlagen erg interessant. Er staan
weinig verrassingen of krachtige oordelen in en het heeft een eigen, ietwat
verstilde poezie. De auteur verzamelt wel en met enige gretigheid fraaie
loftuitingen die Drees in zijn leven heeft gekregen (en met versluierde
ijdelheid heeft gesavoureerd). Een braaf boek, maar niet beaat.

De auteur is ook terughoudend, vaak iets te veel. De relaties van premier Drees
met de ambitieuze partijvoorzitter Koos Vorrink en de al te uitbundige
fractievoorzitter Marinus van der Goes van Naters hadden wel wat krachtiger
belicht mogen worden. Dit geldt ook voor het wederzijdse wantrouwen tussen Drees
en de latere, robuuste fractieleider Jaap Burger.

In dit proefschrift lijken alle interne wrijvingen tot functieverschillen en
Drees' hang naar extreem dualisme herleid te worden. Maar menigeen heeft die
hang en Drees' vrees voor 'lekken' (uit fractie en partijbestuur) als smoesjes
voor geheimzinnigdoenerij beschouwd.

De latere Drees had autocratische trekken, overigens passend in de tijd van de
'Grote Regenten' (1945-1960). Zijn grootste zorg was de balans met de KVP, ter
redding van de eeuwige, maar zo vaak bedreigde coalitie. Hij had er veel voor
over, in de kwestie-Indonesie, maar ook bij de liberalisering van veel beleid in
de jaren vijftig.

Drees was en bleef een erg principieel socialist, zoals Brinkman bij herhaling
aantoont, maar breken met de KVP kon alleen maar onheil voor het land en
langdurige oppositie voor de PvdA betekenen.

Met dit verhaal kreeg hij nukkige partijgenoten steeds weer plat. Ze bogen wel,
maar hun mopperen over zoveel machteloosheid (ook ten opzichte van de gevierde
premier) klinkt nog decennia na.

Geen commentaar krijgt in het boek de Drees van na 1958. Serieus en dogmatisch
ging hij in debat met de Den Uyl van Om de kwaliteit van het het bestaan,
blijkbaar vergetend hoe hij begin jaren dertig vrijwel alle SDAP-toppers te lijf
ging wegens hun financieel-economisch conservatisme. In de Nieuw Links-periode
wond Drees zich onmatig op; de partij ging hem en de beginselen verlaten.
Brinkman noteert braaf het treurige proza van een groot man die zijn tijd niet
meer begrijpt.

De waarde van Willem Drees zit vooral in de eerste helft. Brinkman boekstaaft
een indrukwekkende en gestage groei in kennis en carriere tot Drees eind jaren
dertig tweede man van de SDAP was geworden en de belangrijkste parlementaire
woordvoerder over de crisisproblematiek. De jonge Drees had als stenograaf in
parlement, provinciale staten en raden een grote beleidskennis opgedaan en die
's avonds aangevuld met alle socialistische klassieken. Hij wist meer dan zijn
partijgenoten en ging tactvol met die kennisvoorsprong om: niet te breedsprakig
en alleen doorduwerig als hij het echt nodig vond.

De jonge Drees kon vurig zijn. Na de Russische revolutie (1917) schreef hij zijn
partijgenoten: 'De wolken breken open, die zoo lang den horizon verduisterden en
verschieten openen zich van ongedroomde mogelijkheden.' Maar revolutionair
sentiment ten aanzien van Nederland had hij niet, verzekert Brinkman, daarmee
menig auteur tegensprekend. In november 1918 kreeg Troelstra hooguit steun uit
de Rotterdamse SDAP bij zijn halfslachtige uitlokking tot revolutie. Drees
stelde wel allerlei eisen als eerste Haagse man, maar die stonden volgen
Brinkman los van actuele dreigingen.

Een jaar later werd de ex-stenograaf wethouder en beroepspoliticus voor de rest
van zijn leven. Hij combineerde tal van SDAP-functies, inclusief het
lidmaatschap van een commissie die cumulatie van functies moest beteugelen.

Brinkmans verhaal van Drees' Haagse loopbaan, maar ook van zijn carriere in het
landelijk partijbestuur, is verbazingwekkend. Het ging allemaal merkwaardig
natuurlijk en zonder 'machtspolitiek'.

Drees had kennelijk ook geen haast en was zelfs blij toen een
partijvoorzitterschap in 1926 niet doorging. Hij stond steeds midden in de SDAP
en zorgde er vaak voor dat de partij in 'het verstandige midden' bleef.
Tegenover roerige linkervleugels was hij toen net zo weinig tolerant als later
in de jaren zestig.

In 1945 heeft vooral hij voorkomen dat de nieuwe PvdA te zweverig intellectueel
zou worden en zo arbeiders naar de CPN zou jagen. De predikant L.H. Ruitenberg
hoorde Drees twee uur spreken tot een gespannen luisterende zaal. Hij hoorde
geen dichterlijke Troelstra of de meeslepende redenaar Albarda, maar een
nuchtere spreker, die de zorgen van zijn gehoor aanvoelde. 'Zijn woord is nooit
fel, maar zijn bedoeling steeds klaar. Hij is eer geneigd tot een milde humor,
waar bij voorbaat vergeving in ligt.' Hij vond Drees 'echt-Hollandsch, precies
zooals de gewone man met het gezonde verstand dat wenscht'.

Brinkmans boek verduidelijkt Drees' bijzondere binding met zijn achterban, de
onzichtbare basis van zijn succes.

Jan Joost Lindner

Maarten Brinkman: Willem Drees - De SDAP en de PvdA.

IISG, Amsterdam; 360 pagina's; Ae 49,90.

ISBN 90 6861 154 2.

Willem Drees bij een receptie in het Rijksmuseum tijdens het staatsbezoek van de
sjah van Perzie, mei 1959. FOTO EDDY POSTHUMA DE BOER

Kunst en Cultuur ; Kunst ; Taal- en Letterkunde ; Literatuur ; Politiek en staat

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              27 of 140 DOCUMENTS

                                 de Volkskrant

                                October 12, 1998

Weinig vrouwen op tv

SECTION: MEDIA; Pg. 11

LENGTH: 229 words


Al sinds hun oprichting lopen de publieke omroepen over van verantwoorde
doelstellingen aangaande de maatschappij en haar mensen. Dus is het logisch dat
de NOS namens Nederland meewerkte aan een internationaal onderzoek dat antwoord
geeft op de vraag 'of de publieke omroep een evenwichtige afspiegeling van de
samenleving in beeld brengt', ofwel: komen er genoeg vrouwen op televisie?

Gezien de 'inspanningsverplichting' die het NOS-bestuur eerder dit jaar op zich
nam 'om te komen tot een evenwichtige vertegenwoordiging van mannen en vrouwen',
was er best reden tot hoop. Maar uit het onderzoek blijkt dat de NOS nog een
paar inspanningsverplichtingen kan gebruiken.

Gemiddeld komen bij de publieke zenders in Denemarken, Duitsland, Finland,
Nederland, Noorwegen en Zweden mannen twee keer zoveel in beeld als vrouwen (68
tegen 32 procent). In Nederland zijn vrouwen nog slechter af (29 procent). De
evenredige vertegenwoordiging van mannen en vrouwen is vooral belabberd in
sportprogramma's (88 tegen 12 procent). Vrouwen in Nederlandse sportprogramma's
scoren nog lager: 3 procent.

Aan de andere kant komen vrouwen wel weer uitgebreid aan het woord als 'gewone
burger' (47 procent) en figurant (39 procent), en over onderwerpen als relaties
(49), familie en gezin (44) en gezondheid (41). Maar dat was al zo.

Vrouwen ; Maatschappij ; Bevolking

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              28 of 140 DOCUMENTS

                                 de Volkskrant

                                October 9, 1998

Televisiemakers zweren bij de nieuwe docusoap

SECTION: cicero; Pg. 29

LENGTH: 321 words


Het ware leven blijkt toch de mooiste soap-opera. Op de internationale
mediabeurs die deze week in Cannes wordt gehouden, verdringen televisiemakers
zich voor het meest gewilde genre van het moment: de docusoap. Daarin groeit de
gewone man uit tot superster, en dient de werkelijkheid slechts als decor.

Van onze verslaggever

Noel van Bemmel

CANNES

Zowel publieke als commerciele omroepen zien het nieuwe genre als de ideale
manier om informatie voor een breder publiek toegankelijk te maken. De kijker
volgt maandenlang een groep gewone mensen, waarbij hij als bonus ook nog iets
leert over hun werkomgeving. In heel Europa begint binnenkort de ene na de
andere serie over luchthavens of ziekenhuizen, verpakt als soap. RTL 4 doet
vanavond een eerste poging met als onderwerp het Walibi Flevo-park.

In Engeland wierpen docusoap-makers zich tot nu toe op de luchthaven Heathrow,
een hotel in Liverpool, een rijschool, een kinderhospitaal en een winkelcentrum.
De Fransen leren binnenkort van alles over het warenhuis Gallery Lafayette, een
skistation in de Alpen en een stierenvechtersschool in Arles.

Nederland lijkt echter het verst te gaan in de docusoap-trend. De NCRV wil op
Nederland 1 voortaan een vast tijdstip voor de docusoap. De onderhandelingen met
een advocatenkantoor, een voetbalclub en een middelbare school zijn volgens de
omroep zojuist afgerond. Nederland 2 overweegt een docusoap over stoppen met
roken, terwijl Veronica in december de luchthaven Schiphol onder handen neemt.

'De kijker heeft genoeg van reality-tv', signaleert NCRV-manager R. Lips, die
verantwoordelijk is voor informatieve programma's. 'Dat neigt te vaak naar het
sensationele.' Volgens Lips levert toepassing van de wetten van de soap op
gewone mensen aantrekkelijke televisie op. 'De docusoap biedt een juiste
mengeling van informatie, emotie en amusement.'

Trends ; Maatschappij ; Sociaal Cultureel

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              29 of 140 DOCUMENTS

                                 de Volkskrant

                                October 8, 1998

Haagse seksbazen vrezen voor hun geld

BYLINE: AUKJE VAN ROESSEL

SECTION: DAG IN DAG UIT; Pg. 17

LENGTH: 811 words


De aangekondigde open dag in de Haagse hoerenbuurt heeft al tot menige grap
geleid. Zoals over de Haagse Harry die wekelijks naar de Doubletstraat gaat en
zaterdag gezellig zijn vrouw meeneemt om met een brede armzwaai te zeggen:
'Kijk, Marie, hier zoek ik mijn gerief als jij klaagt over hoofdpijn.'

Van onze verslaggeefster

Aukje van Roessel

DEN HAAG

Raamexploitant A. de Jong weet ook wel dat het zo niet zal gaan. 'De trouwe
klanten zullen wel wegblijven. Niemand wil laten zien dat hij naar de hoeren
gaat.' Maar voor die trouwe klant en zijn familie is de open dag dan ook niet
bedoeld.

Voor wie dan wel? Aanvankelijk heeft De Jong het over 'de gewone man en vrouw'.
'Die willen wij laten zien hoe het in de prostitutie toegaat.' Want volgens De
Jong denken veel mensen door programma's als Sex voor de Buch dat 'er alleen
maar schunnige dingen gebeuren en er geslagen wordt en zo'.

Maar gaandeweg het gesprek blijkt het hem niet om de gewone man of vrouw te
gaan. Nee, De Jong en zijn collega-raamexploitanten vrezen voor hun inkomsten.
Daarom willen ze aandacht voor hun branche. Van politici en de media.

De gemeente Den Haag is echter niet geporteerd van de open dag, vreest overlast
en verbiedt daarom het evenement en het neerzetten van een tent. 'Ook zonder
tent gaat de open dag door', reageert De Jong. 'Eigenlijk is het bij ons toch
altijd open dag.'

In de Tweede Kamer wordt eind oktober het wetsvoorstel behandeld dat moet leiden
tot opheffing van het bordeelverbod. Als de wet van kracht wordt, zullen
bordeelhouders er onder meer voor moeten zorgen dat de peeskamertjes schoon
zijn, de dames zich fatsoenlijk kunnen wassen en het bed hun geen pijn in de rug
bezorgt.

Raamexploitanten als De Jong zullen een keurig huurcontract moeten opstellen met
hun meisjes. Dat contract mag alleen worden aangegaan als de dames legaal in
Nederland verblijven. De wet niet afwachtend heeft de gemeente Den Haag de
exploitanten laten weten hard te zullen optreden tegen illegale prostitutie. En
daar zit de angel voor De Jong en zijn collega's.

'Bij ons zitten bijna allemaal illegalen.' De Jong draait er niet omheen. 'Maar
dat wordt al zeker vijftien jaar gedoogd.' Volgens een politiewoordvoerder klopt
dat niet helemaal. Zij zegt dat de politie ook nu al frequent invallen doet in
de Haagse prostitutiestraten. Ze erkent wel dat de nadruk van het
politieoptreden tot nu toe lag bij de openbare orde op straat. 'Nu die
beheersbaar is, gaan we harder optreden tegen vrouwenhandel, prostitutie door
minderjarigen en het afnemen van paspoorten waardoor de illegale dames feitelijk
van hun vrijheid worden beroofd.'

Over die praktijken praat De Jong niet. In zijn wereld zitten alle dames
vrijwillig achter de Nederlandse ramen. Hij weet ook zeker dat ze weer
terugkomen als ze worden opgepakt en weggestuurd. 'De meesten komen uit
Zuid-Amerika. Ze verdienen hier geld voor hun familie. En die weet heus wel dat
hun dochter of moeder hier niet cheffin is in het Hilton.'

Maar ook de vraag naar prostitutie speelt volgens hem een rol. 'Er zijn in Den
Haag 560 ramen. De meisjes hebben zo'n zes klanten per dag. Dus er zijn
dagelijks in Den Haag zo'n vierduizend mannen die naar de hoeren gaan. U denkt
toch niet dat die ineens niet meer hoeven, als al die illegale meisjes
wegmoeten. Als de helft van de groenteboeren dichtgaat, worden er toch ook niet
ineens minder aardappelen gegeten?'

De Jong ziet zijn zakelijke toekomst somber in. 'Volgens de wet moet ik legale
meisjes zien te vinden. Maar die zijn duur. Ondertussen gaan die illegalen het
ergens anders voor een appel en een ei doen. Dan is wel mijn handel kapot.'

Zelf zit De Jong al veertig jaar in deze handel. Twintig ramen heeft hij in Den
Haag. Daar verdient hij naar eigen zeggen honderd gulden per raam per dag aan.
Dat is dus ruim zevenhonderdduizend gulden per jaar.

De Jong vindt het wegsturen van illegale prostituees te vergelijken met het
ontslaan van tweehonderd mensen. 'Dan is iedereen in rep en roer. Hier worden
ook zo maar even tientallen meisjes naar huis gestuurd. Zij hebben het zwaarste
beroep ter wereld. Die meisjes moet ik zien te verdedigen.'

Legale dames zijn nauwelijks te vinden. Dat de Hollandse vrouwen het oudste
beroep ter wereld niet van achter een raam willen uitoefenen, daar heeft De Jong
een heel eigen verklaring voor.

'In de jaren zestig kwamen hier de eerste gastarbeiders. Alleen, hun vrouwen
bleven achter. Die mannen hadden natuurlijk wel hun seksuele behoeftes en gingen
dus prostituees bezoeken. Maar die mannen hebben een hele andere beleving van de
geslachtsdaad dan wij. Ze behandelen hun hond vaak nog beter dan een vrouw. De
Hollandse dames weigerden die mannen. De dames uit Zuid-Amerika accorderen wel
met deze mensen.'

Prostitutie ; Maatschappij ; Sociaal Cultureel ; Seksualiteit

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              30 of 140 DOCUMENTS

                                 de Volkskrant

                                October 7, 1998

De eerste en enige televisiebisschop W.M. BEKKERS

BYLINE: HENK STRABBING

SECTION: BINNENLAND; Pg. 8

LENGTH: 1223 words


Geboren: 20 april 1908 in Sint Oedenrode. Redde: een slachthuispaard door het
levenslang van haver te voorzien. Beschouwd als: de Nederlandse replica van paus
Johannes XXIII. Bekendste loftuiting: 'Monseigneur, u is een groot, een goed
mens' Gestorven: 9 mei 1966 in Tilburg. GEPASSEERD Nico Tinbergen (1907-1988).

HIJ WAS, kort en goed, onze televisiebisschop. Die functie bestond voor hem niet
en daarna bleek hij onvervangbaar. KRO's Brandpunt had hem begin jaren zestig
gevraagd voor een wekelijkse column, en die praatjes op de zaterdagavond maakten
monseigneur Bekkers, bisschop van Den Bosch, tot de populairste prelaat in
Nederland. Katholiek en protestant zaten voor de buis wanneer Bekkers in beeld
kwam. Hij was mateloos populair, want hij sprak voor de gewone man, in
begrijpelijke taal.

Bekkers zei soms hoogst opmerkelijke dingen. Zoals die keer, in maart 1963, toen
hij zich boog over de geboorteregeling. Dat was door de zojuist uitgevonden pil
een belangrijke kwestie geworden, waarmee het geloof niet zo snel weg wist.
Bekkers verkondigde een voor de katholieke kerk hoogst opmerkelijke mening:
mensen zijn, als het erop aan komt, slechts gebonden aan hun eigen geweten.

Het woord 'pil' had hij geen moment laten vallen, maar een huisarts herinnert
zich: 'Ik had hartstikke de pest in, want hij kan wel praten, maar ik had de
volgende dag een spreekkamer vol mensen zitten.'

De reacties waren tumultueus. De toespraak haalde alle grote buitenlandse
persbureaus. Iedereen wilde de oorspronkelijke tekst lezen. Tot uit
Nieuw-Zeeland kwamen er aanvragen in Den Bosch. Daar werden zelfs vertalingen
gemaakt.

Maar bij de Nederlandse bisschoppen, toch al in het geniep jaloers op Bekkers'
geliefdheid, viel het bar slecht. Zelfs kardinaal Alfrink, toch niet bang voor
enige nieuwlichterij, meldde zich boos aan de telefoon in het bisschoppelijk
paleis van Den Bosch. Bekkers, zo zou zijn secretaris veel later verklappen,
reageerde furieus: 'Ja, ik weet ook wel dat al die andere bisschoppen mij op het
stuk van wetenschap pakken en zakken. Maar op het stuk van ervaring heb ik ze
wel iets te vertellen.' Hij meende dat hij voor de tv iets zeer pastoraals had
gezegd en begreep niet waarom ze het hem zo op z'n brood gaven.

Hij vond het ook onbegrijpelijk omdat het voor hemzelf helemaal niet nieuw was.
Want in 1958 had hij al eens in een kranteninterview gepraat over 'onze
begeleiding als zielzorger van de gehuwden. Ik zeg met opzet begeleiding, niet
leiding, want het huwelijk is een sacrament tussen man en vrouw.' Dat stond
haaks op wat de katholieke geestelijken in die dagen nog stelselmatig
praktizeerden met hun onverholen drang naar het maken van zoveel mogelijk
zieltjes. Maar Bekkers had in maart 1963 de macht van de televisie schromelijk
onderschat.

De toen befaamde seksuoloog dr. Trimbos reageerde blij verrast: 'Deze rede van
mgr. Bekkers doet een uitgesproken appel op de volwassenheid van de gehuwde
mens, op zijn gewetensvorming, op een vertrouwen hebben in eigen gewetensvol
handelen, op de eigen verantwoordelijkheid.'

Maar pater prof. W. Duynstee foeterde: 'Als in de beleving van het
geslachtelijke de wil tot overgave van zaad en eicel aan de ander ontbreekt, dan
schiet de liefde in het meest essentiele tekort. Als de liefde huwelijksomgang
bepaalt, zal deze liefde op de eerste en voornaamste plaats tot de uitlsuiting
van anti-conceptionele methoden van tegennatuurlijke aard moeten leiden.'

Bekkers beschouwde zichzelf niet als een intellectueel en gedroeg zich als een
pastoor-in-het-groot. Als oudste zoon van een boerengezin met dertien kinderen
kreeg hij van huis uit alles mee wat er aan problemen op het Brabantse
platteland te weten viel. Na zijn priesterwijding in 1933 zou Bekkers zijn hele
leven in Brabant blijven werken. Het is zelfs de vraag of hij zich op een andere
plek zo had ontplooid als hij deed. In december 1956 werd hij - na nog geen jaar
pastoor te zijn geweest - de jongste bisschop die Nederland ooit gekend heeft,
als coadjutor (helper) van mgr. Mutsaerts. In 1960 volgde hij Mutsaerts op.

Tegen zijn eerste parochianen ('t Heike, Tilburg) had hij gezegd: 'Ik kom naar
jullie luisteren. Als ik dat goed doe, mag ik vragen dat jullie ook naar mij
luisteren.' Hij herhaalde dat bij zijn benoeming tot bisschop. Een paar jaar
later: 'Ik wil het contact met de mensen niet verliezen. Daarom trap ik de bal
af bij een voetbalwedstrijd, woon ik eindeloze vergaderingen bij, sla ik een
uitnodiging alleen af als ik niet anders kan.'

De Brabanders noemden hem liefkozend 'd'n Bekker' en dat bleef zo tot zijn dood.
Pontificaal gedoe lag hem niet. Mensen moesten zich welkom voelen in zijn
spreekkamer en dus werd een firma opgebeld om eens wat koffiekopjes te
demonstreren. Bekkers twijfelde geen moment en bestelde de allergrootste uit de
verzameling.

In 1962 was hij het die op het Tweede Vaticaans Concilie (bijeengeroepen door de
vernieuwende paus Johannes XXIII, bij wie Bekkers zich, dat spreekt, zeer op z'n
gemak voelde) de eerste stukken karakteriseerde met 'Daar staat niets nieuws
in.' Hij organiseerde in Rome gesprekken en die resulteerden weer in drietalige
nota's met aanmerkingen op die conciliestukken. Die nota's werden, daar zag
Bekkers op toe, bezorgd bij alle conciliegangers. De Vaticaanse curiekardinalen
hadden gedacht er een aantal hamerstukken door te jagen, maar mede door die
Bekkerse nota's duurde het concilie vier jaar.

Hij was een zeer publiek figuur en ijdel genoeg om daarvan te genieten. Alles
over hem was nieuws; het zou tegenwoordig in de robbelbladen niet misstaan.
Bekkers kocht een klein boerenbedoeninkje in zijn geboorteplaats Sint Oedenrode
- de kranten maakten er melding van.

Hij maakte desnoods nieuws. Wat te denken van dit berichtje in de Volkskrant van
zomer 1962? De verslaggever merkt de bisschop op aan de finish van een Tour de
France-etappe in Saint Malo en noteert opgetogen uit diens mond: 'Ik zag zojuist
de auto van de Volkskrant, maar de inzittenden waren op dat moment aan het werk.
Juist nu ik een briefje achter de ruitenwisser wilde zetten, ontmoeten we
elkaar.'

Afscheid van zijn televisiepubliek nam Bekkers in de befaamde stoel van Mies
Bouwman, al kon niemand dat nog weten, hijzelf allerminst. Enige tijd later
constateerde men een ongeneeslijk hersentumor, mogelijk een laat gevolg van een
zwaar auto-ongeluk uit 1942. Bekkers huilde als een kind toen hem de
onomkeerbaarheid van zijn ziekteproces duidelijk werd en hij, zoals de artsen
hadden voorspeld, ongenadig werd getroffen in wat hemzelf het dierbaarst was
geweest: zijn stem, zijn geheugen, zijn sprankelende geest. Daarna was er
berusting en uiteindelijk de totale, ontluisterende hulpeloosheid.

De Volkskrant kopte het nieuws van zijn dood met: 'Nederland rouwt om mgr.
Bekkers', en vroeg zich in een commentaar af: 'Kan Nederland zonder monseigneur
Bekkers?'

De praktijk wees uit van niet. Na Bekkers' dood werden de bisschopsbenoemingen
allengs conservatiever en controversieler.

Henk Strabbing

Dit is de 52ste aflevering van een serie over honderd belangrijke Nederlanders
van deze eeuw. De volgorde is chronologisch (op basis van geboortedatum). Onder
het kopje Gepasseerd staan de namen van tijdgenoten die de tophonderd niet
hebben bereikt.

FOTO PIET VAN DER VLIET

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              31 of 140 DOCUMENTS

                                 de Volkskrant

                                October 6, 1998

Schiphol kan blijven als voldaan wordt aan economische wetten Parkeren van
auto's kost geld, waarom zouden vliegtuigen anders worden behandeld?

BYLINE: HUGO KEUZENKAMP

SECTION: ECONOMIE; Pg. 17

LENGTH: 956 words


Schiphol zet de politiek voor een digitaal dilemma: doorgroeien of wegkwijnen.
Hugo Keuzenkamp vindt dat een misleidende keuze. Hij ziet meer heil in de
introductie van normale economische beginselen bij het toedelen van de schaarse
middelen, de bouw van een vliegveld in de Noordzee is niet serieus te nemen.

'ACCUMULATIE, accumulatie' Als de leer van Marx ergens gehoor vindt, dan is het
wel in de luchtvaart. Schiphol beweert glimmend van trots de grootste banenmotor
van Nederland te zijn, en heeft met zijn verdere groeiplannen de Nederlandse
politiek in de ban. Er is een debat over de Toekomstige Nederlandse Luchtvaart
Infrastructuur losgebarsten waarin zinsbegoocheling het dreigt te winnen van
verstand en elementaire economische inzichten. Zelfs de anders zo nuchtere Wim
Kok ziet ze vliegen.

Wat is er aan de hand?

Schiphol telde in 1997 ruim 41 miljoen passagierbewegingen, vergeleken met 21
miljoen in 1993. De groeistuipen leiden tot herrie, letterlijk en figuurlijk.
Als de luchthaven nog iets verder groeit, dan komen allerlei randvoorwaarden in
het gedrang. Maar Schiphol beweert dat het moet, om een Europees vliegveld van
betekenis te blijven: een 'hub' die als een soort verzamel- en verdeelcentrum
voor de internationale luchtvaart fungeert.

Om 'hub' te zijn moet je groot zijn. Met name veel vlotte overstapmogelijkheden
zijn belangrijk. Het alternatief voor een 'hub' is aan het einde van een 'spoke'
terecht te komen. Je wordt dan een toeleverancier voor de grote vliegvelden. Met
dit schrikbeeld stelt Schiphol de politiek voor een digitale keuze: laat ons
groot groeien, of we zullen wegkwijnen. En met groot groeien bedoelt men niet
een beetje, maar naar de honderd miljoen, evenveel als Orly, Charles de Gaulle
en Frankfurt bij elkaar.

De suggestie dat er geen middenweg is, is echter misleidend. Op het moment dat
een luchthaven een minimale kritische omvang heeft bereikt, heeft de dertiende
overstapmogelijkheid naar New York weinig extra nut. Sterker nog, ook de
luchthavens die kleiner zijn dan Schiphol doen het momenteel uitstekend.

Hoe aantrekkelijk groei ook is op grond van de hoge toegevoegde waarde van de
luchtvaart, zonder hoge groei is de luchthaven niet verloren. Daarbij komt dat
de huidige omvang (en groei) van Schiphol mede wordt veroorzaakt doordat de
luchthaven ook als een tweede Duitse luchthaven fungeert. De vraag is of dat zo
blijft. Zo wordt er binnenkort met de aanleg van een groot internationaal
vliegveld bij Berlijn begonnen, terwijl elders (Frankfurt, Dusseldorf) de roep
om expansie steeds luider wordt.

Dat vliegveld bij Berlijn biedt een leerzame les. Hochtief, de bouwonderneming
die eerder al betrokken was bij het nieuwe vliegveld van Athene en de
uitbreiding van Frankfurt, wint waarschijnlijk de aanbesteding voor een bedrag
van acht miljard D-mark. Athene kostte de helft daarvan. Vergelijk dit eens met
de getallen die circuleren over het aanleggen van een nieuwe nationale
luchthaven in zee: 30 tot 60 (er wordt zelfs 80 genoemd) miljard gulden (de
bovengrenzen nemen ook de bijbehorende infrastructuur mee).

Met andere woorden, een luchthaven die nota bene verder van het achterland (met
name Duitsland) komt te liggen en bovendien forse risico's op het gebied van
milieu en exploitatie heeft, zal een veelvoud van concurrerende infrastructuur
gaan kosten. Alleen al om de kapitaalkosten van het droomeiland te dekken, moet
het een bedrijfsresultaat voor financieringskosten van zeg vier miljard gulden
behalen. Ter vergelijking: het huidige Schiphol is apetrots op een operationele
winst van 286 miljoen in 1997.

Maar, wordt gezegd, er zijn toch private investeerders die het eiland willen
financieren? Dat is buitengewoon twijfelachtig. Ten eerste zijn er grote
risico's, en is het onwaarschijnlijk dat men zonder overheidsgaranties aan de
slag wil gaan. En moet de overheid garant gaan staan voor een investering van 10
procent van ons BNP? Dat zou uitermate onverantwoordelijk zijn.

Maar bovendien hangt de private financiering op een heffing op vliegtickets die
de financiering mogelijk maakt. Momenteel worden 'slots' (de verdeling van
landingsrechten) gratis weggegeven. Niet eens eerlijk verloot (American Airlines
komt er niet tussen), maar aan de maatschappijen met de oudste rechten. KLM dus,
vooral.

Er is heel veel voor te zeggen om hier inderdaad normale economische beginselen
te introduceren, die we ook elders gebruiken als het gaat om het toedelen van
schaarse middelen. Parkeren in Amsterdam kost de gewone burger ook geld,
nietwaar, dus waarom zouden we luchtvaartmaatschappijen anders behandelen?

Maar als dit klopt, dan loopt de overheid als eigenaar van Schiphol momenteel
een enorme hoeveelheid geld mis. Het gaat om tenminste een miljard per jaar,
maar het zou zonder veel moeite het dubbele of zelfs meer kunnen bedragen. De
aandeelhouders zitten dus oorverdovend te snurken. En er is natuurlijk geen
enkele reden waarom deze inkomsten, zodra ze gerealiseerd worden, noodzakelijk
aan de luchtvaartinfrastructuur toegewezen moeten worden. Immers, geld moet je
besteden aan activiteiten met het grootste nut of rendement.

Kortom, het eiland in zee valt niet serieus te nemen als optie voor de
toekomstige luchtvaart. Wie daarop mikt, riskeert een spectaculaire crash van de
banenmotor in de Noordzee. Het valt te hopen dat Wim Kok zijn benen weer op de
grond zet, en dat de discussie zich richt op de vraag hoe we beter gebruik
kunnen maken van de huidige locatie in de Haarlemmermeer.

Hugo Keuzenkamp is hoofdredacteur van Economisch Statistische Berichten en lid
van de 'Commissie-De Wit' van de PvdA.

Luchthavens ; Verkeer en Vervoer ; Luchtvaart ; Nationale economie ; Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              32 of 140 DOCUMENTS

                                 de Volkskrant

                                October 3, 1998

Weg met Madrid

BYLINE: CEES ZOON

SECTION: VERVOLG; Pg. 9

LENGTH: 2655 words


De Baskische ETA heeft terreur en geweld afgezworen maar het radicale
nationalisme is allesbehalve verdwenen. Keihard zijn de debatten over een
grotere onafhankelijkheid van de Spaanse deelstaten. Het halve land lijkt bang
voor een burgeroorlog. Gaat Spanje de weg van Tirana of Sarajevo?

'EN DAAR ZIJN onze companeros uit Galicie! Een hartelijk welkom aan onze
vrienden van het Nationalistisch Blok'

De ceremoniemeester op het podium weet een bescheiden applausje op te wekken
wanneer de delegatie binnenmarcheert, verscholen onder een zee van iets te
luidruchtige vlaggen: gele en rode strepen plus een blauwe driehoek met een
witte ster. De ether vult zich prompt met doedelzakachtige klanken, als overal
waar Galiciers ten tonele verschijnen.

De stemming begint er al aardig in te komen. De uitgestrekte grasvlakte stroomt
langzaam vol met vrolijk uitgedoste partijgangers die zich vermijen aan de toog
van de eindeloze rij bars en eettenten op het terrein. Ze kopen speldjes en
loten voor de liefdadigheidstombola, slaan grote hoeveelheden lekkernijen in bij
de stalletjes van de lokale banketbakkers, en neurieen de deuntjes van de
uitbundige hoempa-orkestjes mee.

De Alderdi Eguna, het jaarfeest van de Baskische Nationalistische Partij (PNV),
is veel meer dan een partijbijeenkomst. Het weiland bij Salburua, op een
steenworp van de Baskische hoofdstad Vitoria, heeft het aanzien van een
reusachtige braderie, compleet met marktkraampjes, handelaren, kunstenmakers en
de penetrante walm van braadworsten. Kortom, een dagje uit voor de
nationalistische familie.

Politici zijn er natuurlijk ook, het is tenslotte een landdag van de partij. Het
jaarfeest van de PNV is traditioneel de grootste politieke happening van het
Iberisch schiereiland. Dit keer melden zich meer dan 25 duizend mensen, geen
partij in Spanje weet zoveel volk op de been te brengen.

Maar hoewel de verkiezingen in Baskenland minder dan een maand weg zijn, hoeven
de politici hier vandaag niet tot het uiterste te gaan om kiezers te winnen.
Alle aanwezigen zijn immers al gewonnen en de bijdragen van de leiders zijn
derhalve preken voor eigen parochie in de meest strikte zin. De sfeer is
ontspannen, er wordt gelachen en gekeuveld, gezongen en gedanst. En gebeden,
want Baskische nationalisten zijn in grote meerderheid katholiek, zodat de
bijeenkomst begint met een korte mis voor het podium.

'Zouden al deze vertegenwoordigers van andere nationalistische partijen in de
Spaanse staat hier zitten?', vraagt de laatste spreker, terwijl hij wijst naar
het rijtje mannen op houten klapstoeltjes achter hem. 'Zouden zij hier zitten
als wij echt voorstanders van etnische zuiveringen zouden zijn?'

Pardon? Hoorden wij dat goed: 'Etnische zuiveringen?'

Jazeker, hij zei: 'Etnische zuiveringen'.

Hij, dat is Xabier Arzalluz, voorzitter van de PNV en zonder concurrentie
volksmenner nummer een van Baskenland. Als Arzalluz zijn mond opendoet, dan heb
je de poppen aan het dansen. 'Een oude hond' noemt hij zichzelf, maar hij is wel
een oude hond die bijt. Bij de verdeling van de taken binnen het nationalisme
koos Arzalluz voor zichzelf de rol van gesel van de Spaanse staat: hij valt aan,
hij provoceert, hij beledigt.

Het is zondag en dus heeft Arzalluz zich in het uniform gehesen waarin alle
Spaanse politici zich op hun vrije dag aan volk en pers vertonen: een poloshirt
met een krokodil als logo. Maar daarmee houdt elke overeenkomst tussen de
PNV-leider en de Spaanse politici op. Wie de indruk mocht hebben dat het
jaarfeest van de PNV alleen maar een gezellig samenzijn van partijgenoten is,
wordt door Arzalluz uit de droom geholpen.

Hij grijpt de gelegenheid aan om duidelijk te maken dat Spanje in de huidige
vorm zijn langste tijd heeft gehad. De Basken gaan nu eindelijk korte metten
maken met de Spaanse staat, zoals in hun jargon het gebied heet waar de
Baskische nationalisten niets mee te maken willen hebben. Voor Baskenland gloort
de langverbeide onafhankelijkheid, waarvoor de eerste stap is het op de helling
zetten van de Spaanse grondwet. 'Dit volk past niet in deze grondwet', schalt
het over het weiland. 'En in geen enkele andere grondwet die het recht op
zelfbeschikking van de Basken niet erkent'

Felipe Gonzalez had de bui al zien hangen en op voorhand zijn antwoord
geformuleerd. Op een discussiedag over de Spaanse grondwet van 1978, die de
erfenis van de dictatuur van generaal Franco heeft vervangen door een
democratisch systeem, sprak de socialistische ex-premier harde en dreigende
woorden: de wijziging van de grondwet en de statuten van de autonome deelstaten
die de nationalisten voorstaan, zou wel eens 'niet de weg naar Brussel, maar
naar Tirana of Sarajevo' kunnen blijken te zijn.

Xabier Arzalluz is er de mens niet naar om een dergelijke aantijging te negeren,
nee, hij geeft lik op stuk. Waren het niet voormalige socialistische
bewindslieden die vorige maand de gevangenis indraaiden omdat zij doodseskaders
hadden ingezet tegen de ETA? En was Gonzalez niet al die tijd hun hoogste baas
geweest? Voor Felipe Gonzalez moet je oppassen, waarschuwt Arzalluz, want 'die
man denkt als een Servier'.

Misschien wel, riposteerde Gonzalez een dag later in Brussel, waar hij verslag
kwam uitbrengen van zijn mislukte bemiddeling namens Europa in Joegoslavie. Maar
men dient onderscheid te maken tussen een volk en zijn leiders: 'Je voelt je een
Servier wanneer je het opneemt tegen een meneer als Arzalluz, die sprekend lijkt
op Milosevic.' Arzalluz pretendeert bovendien namens het gehele Baskische volk
te spreken en gedraagt zich aldus 'meer als een ayatollah dan als een politiek
leider.'

Het bestand is van kracht geworden, de nieuwe burgeroorlog kan beginnen.

Deze extreme en curieuze paradox geeft de atmosfeer in politiek Spanje en
Baskenland weer. De terroristische organisatie ETA heeft na dertig jaar moorden
en aanslagen plegen het geweld voorlopig afgezworen en eenzijdig een
'wapenstilstand voor onbepaalde tijd' afgekondigd. Een reden tot juichen, want
politici kunnen hun lijfwachten naar huis sturen, politieagenten en gewone
burgers hoeven niet meer elke dag te kijken of er een bom onder hun auto zit, en
niet elke verlaten plastic tas leidt meer tot het uitrukken van de
explosievenbrigade.

M AAR het juichen heeft in een ommezien plaatsgemaakt voor keiharde debatten en
bezorgde monden waaruit doemscenario's opwellen. Want het geval wil dat de ETA
pas een bestand afkondigde nadat alle nationalistische groeperingen in
Baskenland een akkoord waren overeengekomen met Herri Batasuna, de politieke tak
van de terroristische groep. De strekking van dat akkoord is ondubbelzinnig: de
eis dat Madrid het recht op zelfbeschikking erkent van 'het herenigde
historische Euskal Herria', dat behalve het huidige Baskenland ook de naburige
deelstaat Navarra en Frans Baskenland omvat. Kort en krachtig:
onafhankelijkheid.

Een paar maanden geleden ontstond in Spanje opschudding over het nieuwe boek van
de Amerikaan Tom Clancy. In de actieroman Balance of power schetst 's werelds
best verkopende schrijver Spanje als een land dat op het punt staat zich te
ontpoppen als een nieuw Bosnie. Waar tot de tanden gewapende 'etnische groepen'
als Basken, Catalanen en Castilianen elkaar naar het leven staan met het oogmerk
hun eigen, etnisch zuivere staten te stichten.

Menig journalist en columnist wond zich op over de absurde voorstelling van
Spanje die Clancy aan de man brengt. Het is waar dat zelden iemand erin is
geslaagd zoveel onzin over Spanje in een boek bij elkaar te schrijven. Maar
dezelfde journalisten en columnisten laten nu te pas en te onpas de naam Bosnie
vallen wanneer zij hun licht laten schijnen over de toekomst van Spanje. Sinds
Felipe Gonzalez zijn vergelijking met Sarajevo maakte, lijkt half Spanje ervan
overtuigd dat een burgeroorlog in de lucht hangt.

Het zijn niet alleen de Basken die de territoriale integriteit van Spanje
ondermijnen. Op het feest van de PNV in Salburua zijn ze allemaal van de partij,
met een eigen klapstoeltje op het podium: vertegenwoordigers van de
nationalistische bewegingen in Catalonie, Galicie, Valencia, Mallorca, de
Canarische eilanden, Andalusie (een vertegenwoordiger van die laatste club
beklaagde zich er ooit over dat Andalusie zijn eigen taal niet in de strijd kan
gooien, want dat is dezelfde taal als ze in Madrid spreken).

Nationalisten aller gebieden, verenigt u! Dat is een andere paradox in de
lopende politieke discussie. Wat de nationalisten in alle perifere contreien van
Spanje bindt, is hun afkeer van Madrid. De enige 'etnische groep' (om het in de
termen van Clancy te zeggen) die ontbreekt, zijn de Castilianen. Als die ook
uitgenodigd zouden worden, zouden alle nationalisten gemeenschappelijk een
nieuwe staat kunnen stichten, die zij dan bijvoorbeeld Spanje zouden kunnen
noemen.

Inmiddels hebben de nationalisten van drie deelstaten besloten gezamenlijk
strijd tegen Madrid te gaan voeren. Zij gaven daartoe de zogeheten Verklaring
van Barcelona uit, waarin zij 'vrijheid' eisen voor hun 'historische naties'
Catalonie, Baskenland en Galicie. Twintig jaar democratie heeft de autonome
deelstaten niet gebracht wat zij gehoopt hadden en wat zij met de herrijzenis
van 'Galeuca', zoals de triple alianza schertsend wordt omschreven, wel in de
wacht denken te slepen. Een soortgelijke 'samenzwering van de periferie' was in
1936 voor generaal Franco een van de aanleidingen om het leger te laten
uitrukken en met een bloedige burgeroorlog de 'eenheid van de natie' veilig te
stellen.

De Baskische PNV en de Catalaanse CIU regeren hun eigen deelstaten al een kleine
twintig jaar en hebben zich behoorlijk los weten te weken van Madrid. De Spaanse
regering benadrukt voortdurend dat geen gebied in Europa een zo verregaande vorm
van autonomie heeft als Baskenland, met een eigen parlement, een eigen regering,
een eigen politie, een vrijwel autonoom belastingstelsel.

Hetzelfde geldt voor Catalonie. Maar de Catalaanse president Jordi Pujol laat
geen gelegenheid voorbij gaan om zijn wensen voor nog meer zelfstandigheid te
verwoorden. Deze week opende hij de politieke beschouwingen in het parlement in
Barcelona met de stelling dat het huidige statuut dat de autonomie van de
deelstaten regelt, is 'uitgeput'. De Spaanse grondwet hoeft voor hem nog niet
direct gewijzigd, maar dient wel 'op een flexibeler manier te worden
geinterpreteerd'. En in geen geval zal Pujol accepteren dat Catalonie minder
bedeeld wordt dan Baskenland mogelijk gaat worden.

Ietwat merkwaardig is de aanwezigheid in dit Baskisch-Catalaanse gezelschap van
Manuel Beiras en diens Nationalistisch Galicisch Blok. Niet alleen ideologisch
gezien, omdat zijn partij een radicaal-linkse achtergrond heeft, terwijl de
andere twee producten van de hogere middenklasse zijn. Fiscale onafhankelijkheid
is aantrekkelijk voor de rijke deelstaten Catalonie en Baskenland maar een
regelrechte ramp voor Galicie, de arme noordwesthoek van Spanje die aanzienlijk
meer van Madrid ontvangt dan eraan afdraagt.

D E SPAANSE grondwet is een meloen.

Geen hond die dit wist totdat Jose Antonio Ardanza het onlangs onthulde. 'De
grondwet is een meloen, en hij is rijp', verklaarde de lehendakari oftewel de
president van Baskenland. 'Het is tijd om hem open te maken.'

Niet iedereen begreep het beeld, maar Ardanza bedoelde waarschijnlijk dat de
grondwet een groot goed is, dat Baskenland er veel aan heeft gehad, maar dat het
moment is gekomen er eens goed naar te kijken en de noodzakelijke wijzigingen
aan te brengen.

'De meloen' is overigens net zo'n eigen leven gaan leiden als 'Bosnie'. De
politieke wereld varieert naar hartelust op het beeld. De socialistenvoorman
Borrell verklaarde dat er niets op tegen is 'de meloen te openen, maar dat doe
je niet met een bijl'. Een van zijn partijgenoten meende dat de meloen pas open
mag als de meerderheid van de bevolking dat nodig acht.

Ardanza is al veertien jaar de hoogste functionaris in Baskenland, een positie
die hij na de verkiezingen van 25 oktober overdraagt aan zijn PNV-partijgenoot
Juan Jose Ibarretxe. Hij begrijpt niet goed waarom er zoveel deining ontstaat
over het eventueel wijzigen van de grondwet. 'Het lijkt wel of de angst, de
paniek toeslaat in Madrid', zegt de president tijdens een lunch in San
Sebastian. 'Ik vraag alleen: doe mee aan de democratie. Alle wetten zijn te
wijzigen als een meerderheid dat wil.

'Dat heb ik ook altijd tegen de radicalen gezegd. Jullie staan in je recht om
elke denkbare politieke aspiratie te verdedigen, maar de meerderheid zal altijd
beslissen. Wij zeggen al jaren tegen de niet-democraten dat zij niet bang moeten
zijn voor de democratie. Nu lijkt het erop dat die angst zich meester maakt van
Madrid. Daar zeggen ze dat 60 procent van de Basken tegen volledige
zelfbeschikking is. Als die peilingen juist zijn, waar maken zij zich dan druk
om?'

Ardanza staat wel op het standpunt dat 'wij Basken onder elkaar beslissen wat
wij willen'. 'Madrid moet dat respecteren. Bij het opstellen van de grondwet van
1978 hebben ze ons niet laten meedoen.' Inspraak hadden de nationalisten wel bij
het vervaardigen van het statuut van Gernika, dat de autonomie van Baskenland
regelt. Maar, laat Ardanza zich spontaan ontvallen: 'Als de ETA er niet was
geweest, hadden we dat statuut nooit gekregen'.

'Madrid zegt: de ETA komt voort uit het nationalisme', vervolgt Ardanza. 'Het
nationalisme is slecht, is een kiem van fascisme. Het nationalisme is voor hen
het ware probleem. Maar wij Basken zijn niet de ETA, wij zijn niet een tunnel
vol fanatici.'

De grote vraag is wat er gaat gebeuren met alle Basken die niet het
nationalistisch geloof zijn toegedaan. De zondebokken in de Spaanse politiek op
wie de PNV zijn giftige pijlen richt, zijn minister van Binnenlandse Zaken Mayor
Oreja, van de Partido Popular, en de socialistische leider Almunia. Die twee
hebben ideologisch niets met elkaar, maar zij hebben gemeen dat ze beiden Basken
zijn die niets van nationalisme willen weten. En dat is voor de PNV een
onvergeeflijke zonde.

PNV-leiders als Ardanza, Ibarretxe en Atutxa hebben aan de vooravond van de
verkiezingen de mond vol van meerderheden, tolerantie en pluriformiteit. De ETA
en de door de PNV als gesprekspartner geaccepteerde Herri Batasuna zijn
voorlopig nog niet zo ver. Leden van de Ertzaintza, de eigen Baskische politie,
worden in de bestandsverklaring nog onverkort 'collaborateurs' genoemd, waarmee
zevenduizend mensen tot onbevoegden voor de democratie zijn bestempeld.

Eenieder die zich niet voegt naar het ideeengoed van de radicale nationalisten,
zal het ook in de toekomst op zijn brood krijgen, aldus de verklaring: 'Het zal
een taak van allen zijn een front te vormen tegen degenen die vijanden van dit
project zijn en dat blijven. Het is tijd voor de sociale vervolging, waarvan
degenen die ons dwongen tot het gebruik van wapens, zulke voorstanders waren.'

Is Ardanza het gematigde gezicht van de Baskische nationalisten, 'de oude hond'
Arzalluz heeft een verdachter taalgebruik. De PNV-voorzitter mag graag spreken
over de speciale bloedgroep waarmee de echte Basken zijn gezegend. Of over hun
afwijkende schedelmaat. Nationalisme is 'gevoel voor het eigene', zegt Arzalluz,
'en het is erg in de mode, ook elders, dus het moet wel iets hebben'.

'De enige echte Bask is een nationalistische Bask', betoogde Arzalluz onlangs
onverkort. Bij de gedachte dat voor die filosofie een meerderheid te vinden zou
zijn, huivert niet alleen Madrid, maar ook het niet-nationalistische deel van de
Baskische bevolking. Want in dat geval zou de meloen het wel eens kunnen
afleggen tegen Bosnie.

Duizenden aanhangers van Herri Batasuna, de politieke tak van de Baskische
terreurorganisatie ETA, dragen een Baskische vlag met zich mee tijdens een
onafhankelijkheidsdemonstratie in San Sebastian. FOTO REUTERS

Politiek en staat

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              33 of 140 DOCUMENTS

                                 de Volkskrant

                               September 30, 1998

Huwelijksmoraal is publieke en collectieve zaak

BYLINE: KEES KLOP

SECTION: ECONOMIE; Pg. 21

LENGTH: 998 words


Volgens juridische standaardwerken behoort seksuele trouw in het burgerlijk
huwelijk bij echtelijke trouw. Volgens Kees Klop is er daarom niet alleen sprake
van een private, maar ook een collectieve norm die zowel voor burgers als Haagse
politici geldt.

HET onderwerp 'overspel door politici' is uitbundig op de publieke agenda
gekomen. Over het algemeen is daar met afschuw op gereageerd. De pers moet zich
niet in het intieme leven van politici mengen, zo luidt de algemene opinie. Ik
ben het daar mee eens.

Afgezien van deze vraag blijft er naar mijn mening echter een punt in deze
kwestie onderbelicht. Dat is de vraag of we hier met een norm te maken hebben,
die voor iedereen geldt, of niet. Velen menen van niet, het zou gaan om een
christelijke, dus private norm. Dat Bill Clinton in zijn Baptistengemeente op de
knieen gaat, oke, maar politiek mag deze norm geen rol spelen.

Hetzelfde wordt gezegd ten aanzien van de Nederlandse Tweede- Kamerleden. Ook
Maaike Helder is die mening toegedaan (de Volkskrant, 4 september): 'Vroeger
omvatte de echtelijke trouw ook seksuele trouw, maar nu niet meer. Echtgenoten
maken zelf wel uit wat zij onder 'trouw' verstaan'. En collega-columniste
Beatrijs Ritsema stelde (in NRC Handelsblad van 2 september) 'dat wij hier in
het Westen een tijdje geleden (een jaar of dertig om precies te zijn) hebben
afgesproken dat de seks voortaan vrij is, dat wil zeggen behorend tot ieders
prive-domein en uitgesloten van maatschappelijke bemoeienis of regelgeving'.

De morele doe-het-zelfmaatschappij. Maar klopt deze geschiedschrijving wel?

Ik heb onlangs een huwelijk op het gemeentehuis meegemaakt, waar de ambtenaar
van de burgerlijke stand correct uitlegde wat de wet van de echtgenoten
verwacht. En dat was toch iets anders.

Artikel 81 van het Burgerlijk Wetboek stelt 'Echtgenoten zijn elkander
getrouwheid, hulp en bijstand verschuldigd'. In de literatuur (C. Asser, J. de
Boer (bew.), Handleiding tot de beoefening van het Nederlands burgerlijk recht,
Deel 1 Personen- en Familierecht, Deventer: Tjeenk Willink 1998, nr 184 en A.
Pitlo, Het Nederlands Burgerlijk Wetboek: deel 1 Personen- en Familierecht,
Gouda: Quint 1998) wordt dit artikel bestempeld als een algemene aanduiding van
wat het huwelijk als instituut betekent.

Tot de echtelijke trouw behoort ook de seksuele trouw, aldus deze juridische
standaardwerken. Asser/De Boer wijst er ook op dat overspel voor de rechter een
aanwijzing kan zijn dat het huwelijk duurzaam ontwricht is, zodat echtscheiding
kan worden toegestaan. Daarnaast legt artikel 33 BW nog eens afzonderlijk het
monogame karakter van het huwelijk in de Nederlandse rechtsorde vast.

Me dunkt dat het niet duidelijker kan. De norm van echtelijke trouw bestaat nog
steeds, zij omvat naast andere onderwerpen ook seksuele trouw en zij geldt voor
ieder die een burgerlijk huwelijk sluit of zich als partner laat registreren.
Zij is geen private norm, maar een collectieve. Zij geldt zowel voor gewone
burgers als voor politici.

De literatuur maakt ook duidelijk dat er inderdaad een verandering is opgetreden
in dit recht. Dat is echter niet de verandering die Maaike Helder naar voren
brengt. De verandering behelst niet de afschaffing van het seksuele gedeelte van
de norm van de echtelijke trouw of het overlaten daarvan aan de beide
echtelieden of geregistreerde partners, maar het niet meer strafrechtelijk
vervolgen van de overtreding daarvan.

De wetgever beschouwt het strafrecht, mijns inziens terecht, als een
disproportioneel zwaar middel in vergelijking tot het intieme karakter van de
normbeleving in kwestie. Over de vraag of naleving door echtgenoten op andere
dan strafrechtelijke wijze kan worden afgedwongen is de literatuur verdeeld.
Pitlo meent dat civielrechtelijke dwang tot de mogelijkheden behoort, Asser-De
Boer wijst dit af en ik ben het daarmee eens.

Het intieme karakter van de norm leent zich in het geval van politici en bekende
Nederlanders ook niet voor controle door de pers, maar naar mijn mening wel voor
intercollegiale toetsing onder vier ogen. Er is sprake van een collectieve, in
het recht verankerde norm en zeker de wetgever zelf is daaraan gehouden. Dat
hebben Kamerleden bij hun aantreden beloofd of gezworen.

Wie die norm niet wenst, kan zich dus niet verschuilen achter privacy, maar moet
het morele gesprek met zijn medeburgers aangaan over de vraag welke normen
Nederlanders met elkaar willen delen. Bijvoorbeeld door een voorstel in te
dienen om de norm te schrappen uit het Burgerlijk Wetboek. Ik sluit niet uit dat
daar in de politiek thans een meerderheid voor te vinden is.

In de samenleving zelf maken de burgers blijkens het Europese normen- en
waardenonderzoek echter een scherp onderscheid tussen echtscheiding, die zij wel
aanvaarden, en ontrouw, die zij niet aanvaarden. De Nederlandse en Europese
cultuur is er een van seriele monogamie. In Groot-Brittannie bleek dat
duidelijk: over de gescheiden prinses Anne wordt niet gesproken, maar de
overspelige Charles werd scherp afgekeurd. Mensen hechten aan trouw.

De kwestie is de moeite waard om als voorbeeld te dienen van de vraag welke
normen en waarden burgers met elkaar willen delen. Leven we in een morele
doe-het-zelfmaatschappij? En kan dat ook? Of leidt dat in feite tot het recht
van de sterkste, ten koste van het waardevolle dat weerloos is? Moet je bepaalde
normen niet collectief erkennen, met inachtneming van het
proportionaliteitsbeginsel en een juiste middelenkeuze als het om de handhaving
van die normen gaat?

Liberalen en libertijnen, ook in de VS, ontlopen dat gesprek ten onrechte door
een beroep te doen op privacy en het onderwerp aldus van de gemeenschappelijke
agenda af te voeren.

Kees Klop is bijzonder hoogleraar politieke ethiek aan de Katholieke
Universiteit Nijmegen en plaatsvervangend directeur van het Wetenschappelijk
Instituut voor het CDA.

Samenlevingsvormen en relaties ; Sociaal Cultureel ; Maatschappij

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              34 of 140 DOCUMENTS

                                 de Volkskrant

                               September 22, 1998

Akkoord over opnamen was blunder van Witte-Huisadvocaat Kendall President
voorzag publicatie banden

BYLINE: BERT LANTING

SECTION: ECONOMIE; Pg. 2

LENGTH: 553 words


De ongelukkigste man in Amerika na Bill Clinton was gisteren ongetwijfeld David
Kendall, de advocaat van de president. Als hij speciaal aanklager Kenneth Starr
serieuzer had genomen, zou zijn client niet voor het oog van de hele wereld
hebben zitten zweten. Volgens zijn beroepsbroeders heeft David Kendall een
enorme fout gemaakt door in te stemmen dat Clintons verhoor werd opgenomen.

Van onze correspondent

Bert Lanting

WASHINGTON

De opnamen maakten deel uit van een deal met de speciale aanklager Kenneth Starr
om te voorkomen dat de president de vernederende gang naar de rechtszaal zou
moeten maken voor het verhoor over zijn affaire met Lewinsky. In plaats daarvan
spraken Starr en Kendall af dat het verhoor zou plaatsvinden in het Witte Huis
en dat de leden van de grand jury het verhoor op een videoscherm in de
rechtszaal zouden kunnen volgen.

Een andere concessie van Kenneth Starr was dat hij zijn dagvaarding zou
intrekken in ruil voor de belofte van Clinton dat hij vrijwillig voor de grand
jury zou verschijnen. Verder mochten zijn advocaten het verhoor bijwonen.
Normaal is dat niet toegestaan. Achteraf blijkt Clinton een hoge prijs voor die
privileges te hebben betaald.

Sommige medewerkers van Clinton waren van meet af aan al fel tegen het opnemen
van het verhoor. Zij waarschuwden de president dat de beelden van zijn verhoor
later wel eens zouden kunnen opduiken in een verkiezingscampagne. Maar Kendall
haalde Clinton over met het argument dat Starr nooit zou toestaan dat de banden
zouden worden uitgezonden.

Ironisch genoeg sprak Clinton tijdens het verhoor zelf ook al de vrees uit dat
de beelden van het verhoor in de openbaarheid zouden komen. 'Dat is ook een van
de redenen dat ik zo voorzichtige antwoorden geef', aldus Clinton.

Kendall klaagt nu dat Starr hem heeft bedrogen door de video-opnamen over te
dragen aan de justitiele commissie van het Congres. Volgens hem zouden de
video-banden slechts worden bewaard om een van de juryleden die verstek moest
laten gaan, de gelegenheid te geven het verhoor alsnog te bekijken.

Naar zeggen van Starr kreeg Kendall al voor het verhoor plaatsvond spijt van de
afspraken en probeerde hij de verzekering te krijgen dat de banden zouden worden
vernietigd. Starr weigerde dat echter te doen omdat dat zou neerkomen op het
vernietigen van 'het bewijs van een misdaad'.

Volgens de Harvard-hoogleraar Allan Dershowitz heeft het Congres de basisrechten
van Clinton geschonden door de banden vrij te geven. 'Het is een heel ongelijke
situatie. Je mag je advocaten niet meenemen, je advocaat mag geen kruisverhoor
afnemen. Daarom is de afspraak ook dat al het materiaal vertrouwelijk blijft.'

Starr redeneert echter dat het zijn plicht was al het bewijsmateriaal aan het
Congres over te dragen en dat het aan het Congres was te besluiten wat het ermee
zou doen.

Volgens de Republikeinse afgevaardigde Barr kan Clinton zich niet beroepen op de
rechten van de gewone burger, omdat het niet om een gewoon proces gaat, maar om
een onderzoek dat zou kunnen leiden tot een impeachment-procedure. 'Het is van
belang dat de Congresleden en het publiek met eigen ogen kunnen zien hoe de
president erom heen draait', zei hij.

Rechtspraak ; Justitie ; Seksualiteit ; Sociaal Cultureel ; Recht ; Maatschappij

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              35 of 140 DOCUMENTS

                                 de Volkskrant

                               September 19, 1998

Einde van Nieuwe Orde kan ook einde van Indonesie worden

BYLINE: IVO WILDENBERG

SECTION: U-PAGINA; Pg. 21

LENGTH: 2141 words


Onder de naam Nieuwe Orde bouwde president Suharto aan een reusachtige piramide
van corruptie en nepotisme. Met de val van de president dreigt nu ook dit
bouwwerk, en daarmee Indonesie uiteen te vallen, vreest Ivo Wildenberg. Van
Habibie valt weinig te verwachten.

HET INDONESISCHE ministerie van Handel kent een bureau dat zich bezighoudt met
het controleren van de kwaliteit van landbouwproducten: thee, rubber, vanille,
cacao, et cetera: het Pusat Pengujian Mutu Barang (PPMB).

Het bureau bestaat uit een netwerk van laboratoria, verspreid over het
onmetelijke eilandenrijk. Zij testen de kwaliteit van de handelswaar die door
lokale producenten voor de export gereed wordt gemaakt.

De directiefunctie van deze uithoek van de Indonesische bureaucratie wordt,
zoals iedere positie binnen de Indonesische overheid, slecht betaald. Maar zij
biedt interessante informele secundaire arbeidsvoorwaarden.

De belangrijkste basisvoorziening van het diensthoofd is het dagelijkse contact
met een enorm netwerk van exporteurs. Deze zijn voor hun bedrijfsvoering van dat
contact afhankelijk en dus graag bereid er een financiele ondergrond onder te
leggen. In ruil maakt het PPMB van haar bevoegdheid om partijen goederen af te
keuren alleen gebruik in uitzonderlijke gevallen.

Een tweede emolument waar de leiding van het PPMB over kan beschikken, is de
aantrekkingskracht die zijn instelling heeft op de gevers van
ontwikkelingsgelden. Of men nu het hoofdkantoor in Jakarta bezoekt of het
primitief gehuisveste bijkantoor in Zuid-Sulawesi, overal treft de bezoeker
state of the art laboratoriumapparatuur aan, gefinancierd met ontwikkelingshulp.

Deze instrumenten worden netjes afgestoft, maar overigens niet gebruikt. Hun
waarde voor de organisatie schuilt dan ook niet in hun toepassing, maar in het
aankoopproces. De instrumenten worden ingekocht bij relaties van het
diensthoofd. En die relaties zijn daar dankbaar voor. Na het moment van aankoop
verliezen deze bezittingen alle betekenis.

Het is duidelijk dat het succesvol uitvoeren van de functie van directeur PPMB
het cultiveren van meningsverschillen met superieuren niet stimuleert.
Desondanks is het in de jaren tachtig een keer voorgekomen dat een directeur van
deze nuttige instelling is ontslagen. Hij werd voor het gerecht gebracht en
veroordeeld wegens corruptie.

Hoe kon men een man veroordelen die deed wat al zijn voorgangers voor hem hadden
gedaan? Hoe kon hij veroordeeld worden voor een activiteit zonder welke de
Indonesische ambtenarij niet kan bestaan?

Hij had gezondigd tegen een van de grondregels van generaal Suharto's Nieuwe
Orde. Een goed ambtenaar draagt de vruchten van zijn arbeid af aan zijn baas en
houdt slechts een klein gedeelte van zijn revenuen in eigen hand.

Een ambtelijke positie in het Indonesie van Suharto was een financieel
aantrekkelijke positie, maar meer nog dan dat was het een bouwsteen in een
economische piramide; een piramide die bekroond werd door de president zelf, de
plaats waar alle geldstromen samenkwamen.

Corruptie was geen spontaan en ongeorganiseerd bijverschijnsel van het dagelijks
leven onder de Nieuwe Orde. Het was een van de pijlers waar de Nieuwe Orde 32
jaar op heeft gerust.

In een land dat in 1965 op de rand stond van totale desintegratie als gevolg van
nationalistische en ideologische twisten, heeft Suharto het misbruik van
overheidsfuncties ontwikkeld tot een verfijnd machtsinstrument.

Door het structureren van de eeuwenoude malversaties door overheidsdienaren
maakte Suharto van de overheid een overzichtelijk carrierepad naar een welvarend
bestaan. Dat was van enorme betekenis in een land waar in 1965 de meerderheid
van de bevolking honger en armoede uit eigen ervaring kenden. Het systeem werkte
al snel zo goed dat voor autochtone Indonesiers een overheidsfunctie een hogere
kans bood op het verwerven van rijkdom dan een carriere in het zakenleven.

Door in het systeem van gunsten en lucratieve posities bijzondere voorrechten
toe te kennen aan officieren en afgezwaaide militairen, maakte Suharto van het
leger een werkgever voor uitverkorenen. En hoe meer de generaal het systeem van
wederzijdse begunstiging en lucratieve posities perfectioneerde, hoe meer hij
zich verzekerd wist van de loyaliteit van de strijdkrachten. Die loyaliteit werd
de basis van zijn succesvolle 32-jarige heerschappij.

Het geld dat Suharto onder zijn onderdanen verdeelde, moest uiteraard ergens
worden verdiend. Ondernemerschap en professioneel management behoorden in 1965
niet tot de tradities van de autochtone Indonesische bevolking. Dit waren taken
die in de koloniale tijd door de Nederlanders en de Chinese gemeenschap waren
gemonopoliseerd.

Na het vertrek van de Nederlanders waren de Chinezen de enige erfgenamen van
vrijwel het gehele Indonesische bedrijfsleven. Dat maakte hen niet populair. In
de burgeroorlog die leidde tot de vestiging van de Nieuwe Orde werden enkele
honderdduizenden Chinezen veelal zonder aanleiding vermoord. Toen Suharto aan de
macht kwam was dus niet alleen de Chinese gemeenschap, maar ook de Indonesische
economie volledig lamgelegd.

Het beleid dat Suharto voerde ten aanzien van de Chinese minderheid geeft blijk
van groot politiek vernuft. In een land dat Chinezen haatte, maakte Suharto van
hen een bondgenoot. Onder Suharto kregen zij voorrechten die ze nooit hadden
gehad.

In de eerste plaats werd hen een steeds grotere vrijheid geboden om hun
activiteiten uit te oefenen. In de tweede plaats kregen uitverkorenen onder het
Chinese volksdeel allerlei vormen van economische exclusiviteit toebedeeld:
kartelrechten en monopolies die steunden op overheidsbeleid.

Een derde onbedoelde steun voor de Chinese ondernemende klasse was het wegvallen
van concurrentie van andere etnische groepen. De kolonisten waren vertrokken,
voor buitenlandse ondernemers golden beperkingen en voor autochtone Indonesiers
was een loopbaan binnen de overheid financieel zo aantrekkelijk dat hun
ondervertegenwoordiging in het bedrijfsleven onder de Nieuwe Orde nog sterker
werd dan zij in 1965 al geweest was.

Voor hun economische vrijheid en monopolistische voorrechten moesten de Chinezen
uiteraard betalen. Zij werden in de eerste plaats de financiers van de
autochtone bureaucraten. Voor vrijwel iedere denkbare transactie, van leveringen
aan overheidsorganen en verlening van certificaten tot aan goedkeuring voor
exportcontracten en financieringen moest aan terzake bevoegde ambtenaren
commissie worden betaald. Ook werden aan ambtenaren om niet aandelen in Chinese
bedrijven aangeboden. Dan was de betrokken bureaucraat duurzaam aan zijn Chinese
broodheer verbonden.

Naarmate de autochtone Indonesiers onbekwamer werden in het uitoefenen van
economische activiteiten en hun politieke macht om activiteiten te sturen en te
beschermen groeide, kreeg de Indonesische bureaucratische klasse in toenemende
mate het karakter van een pararisitaire gemeenschap die teerde op de
bedrijfseconomische talenten van de Chinese minderheid.

De tweede tegenprestatie die de Chinezen moesten leveren was het gedogen van de
onderdrukking van hun cultuur. Chinezen deden er goed aan om Indonesische namen
aan te nemen en om Indonesisch te spreken. Het gebruik van Chinese karakters in
kranten en op uithangborden werd zelfs verboden, een bizarre regel in een land
dat Japanners wel toestaat om hun grotendeels aan het Chinees ontleende
karakterschrift te gebruiken.

Dit racistische arrangement was een onmisbaar bestanddeel van de symbiose tussen
de bureaucratie en de Chinese gemeenschap. De officiele strijd tegen de Chinese
cultuur en zijn symbolen was een scherm waarmee de verbroedering tussen de
politieke elite en het gehate Chinese volksdeel aan het oog van het volk kon
worden onttrokken.

De Nieuwe Orde was een rationeel arrangement. De autochtone Indonesiers en met
name de strijdkrachten werden gebonden door het bevredigen van hun hebzucht, de
Chinezen werden gebonden door het stillen van hun angst. Met dit arrangement
verzekerde de Nieuwe Orde zich van de loyaliteit van iedereen die in Indonesie
iets voorstelde.

Voor de grote meerderheid van de onderdanen die niets voorstelde, werd het
arrangement verhuld onder de dekmantel van een waterige ideologie: de Pancasila.

De Pancasila was een vergaarbak van goede bedoelingen, met slechts twee
boodschappen die politieke betekenis hadden: het bepleiten van de vrijheid van
godsdienst en van de nationale eenheid. De eerste versperde de weg naar een
islamitische volksbeweging die politieke ambities kon krijgen, de tweede toomde
de ambities van separatistische groeperingen in.

Maar ideologie was voor deze dunne soep een groot woord. Binnen de Nieuwe Orde
was voor ideologie geen plaats. De Nieuwe Orde was geen overtuiging en kende
geen passies die door overtuiging werden gevoed. De Nieuwe Orde was een
geperfectioneerd wingewest.

De rationaliteit en voorspelbaarheid van de Nieuwe Orde maakte van Indonesie tot
op zekere hoogte een goede plek om zaken te doen. De ideologische mankementen
van het regime werden dan ook lange tijd gecompenseerd door zijn economische
succes.

Maar dat succes kende grenzen. Toen die waren bereikt, verloor het bewind van
Suharto in verbluffend korte tijd zijn legitimiteit. Twee feilen in de
systematiek van de Nieuwe Orde werden de briljante generaal noodlottig.

In de eerste plaats had de gestroomlijnde piramide van corruptie de president
zelf fabelachtig rijk gemaakt. Dat had hem gehaat gemaakt bij zijn minder
gefortuneerde onderdanen.

Een tweede tekortkoming van de Nieuwe Orde was de economische voorspoed die zij
bracht aan het Chinese volksdeel. Naarmate de financiele afhankelijkheid van de
bureaucratie groeide, werd de positie van de Chinese commerciele elite sterker.
Dit ontnam in de loop van de jaren tachtig alle geloofwaardigheid aan de
officiele onderdrukking van de Chinese cultuur. De Nieuwe Orde ontwikkelde zich
in de ogen van het gewone volk tot een bondgenoot van de Chinese minderheid.

Suharto is in een paar dagen tijd weggevaagd van het Indonesische politieke
toneel. Maar het subtiele stelsel van economische arrangementen waarop zijn
heerschappij was gebaseerd, is minder makkelijk te vervangen.

Nog steeds bezitten hij en zijn familieleden aandelen in honderden bedrijven van
Chinezen en van buitenlandse investeerders. Nog steeds beheerst het Nationale
Bureau voor Logistiek, Bulog, de inkoop en import van strategische
voedingsmiddelen.

Nog steeds is Salim Group, het vlaggeschip van Suharto's Chinese jeugdvriend
Liem Sioe Liong, de enige onderneming die de tarwe die door Bulog wordt
geimporteerd tot meel mag malen.

Nog steeds is het triplex-kartel Apkindo van Suharto's Chinese golfmaatje Bob
Hasan een onvermijdelijke schakel in de export en het vervoer van al het hout
dat Indonesie verlaat.

En nog steeds zijn het oude vrienden van Suharto die op de voorste rij zitten
bij het verdelen van de revenuen van staatsbedrijven, staatsmonopolies en al dan
niet legale heffingen die aan Chinese ondernemers worden opgelegd. Sterker nog,
in dit netwerk van oude vrienden neemt de nieuwe president Habibie een
bevoorrechte plaats in.

De piramide van de Nieuwe Orde was zo verbonden aan de persoon van de president,
dat haar voortbestaan na zijn vertrek moeilijk voorstelbaar is. Dit geldt te
meer waar het juist de corrupte instituties van die Nieuwe Orde waren die het
volk en de internationale financiele gemeenschap tegen de president in beweging
brachten.

De instituties van de Nieuwe Orde zijn gedoemd op drift te raken. Tot voor kort
gingen optimisten ervan uit dat zij plaats zouden maken voor de brave new world
van het Internationaal Monetair Fonds (IMF): vrije concurrentie, efficiente
overheidsinstellingen, parlementaire democratie.

Maar na het halve dozijn mislukte steunoperaties van het IMF in Zuid-Oost Azie
en Rusland, wordt daaraan weinig geloof meer gehecht. De beleggerswereld kent
aan de aandelen op de beurs van Jakarta vandaag een waarde toe die 8 procent
bedraagt van wat het in juli 1997 was.

Voor de toekomst van dit enorme land zijn geen blauwdrukken voorhanden.
Indonesie staat aan de vooravond van een politiek-economisch experiment. Er zijn
twee scenario's: ofwel de Nieuwe Orde maakt plaats voor een andere, werkelijk
nieuwe orde die nog niemand kent, ofwel er ontstaat geen nieuwe orde.

Dat zou betekenen dat het Indonesische eilandenrijk plaats maakt voor een
verzameling zelfstandige republiekjes, die zich in leven houden met het uitbaten
van een of meer delen van de piramide van Suharto.

Ivo Wildenberg is organisatieadviseur.

De oproerpolitie houdt demonstranten buiten de hekken van het Indonesische
parlement. De actie was gericht tegen een beperking van de demonstratievrijheid.
FOTO AFP

Politiek en staat

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              36 of 140 DOCUMENTS

                                 de Volkskrant

                               September 17, 1998

Schandelijke stoplappen

BYLINE: CORNALD MAAS

SECTION: MEDIA; Pg. 15

LENGTH: 412 words


Fragment uit NOVA, gisteren in Het blauwe licht, het mediaprogramma van de VPRO.
Maartje van Weegen is op bezoek bij Gerard Reve, om hem te vragen hoe hij over
Mondriaans Victory Boogie Woogie denkt. 'Ik vind het helemaal niet esthetisch.
't Is foeilelijk.' En mag je Mondriaan vergelijken met Rembrandt? 'Krankzinnig.'

Terechte vraag van Anil Ramdas, na afloop van het fragment: 'Waarom gaat NOVA
naar Reve?' Terechte reactie van museumdirecteur Rudi Fuchs: 'Dit is een
dieptepunt in de Nederlandse televisieverslaggeving.' Maar dan komt Stephan
Sanders tussenbeide. Hij heeft wel begrip voor Reve. Vindt het 'schandelijk' als
kenners Mondriaans schilderij de Nachtwacht van deze eeuw noemen. En laakt de
'priesterkaste van kunsthistorici' die het 'gewone volk' opzadelt met deze zotte
vergelijking. Fuchs chargeert: 'Vergeleken bij Mondriaan is Clinton helemaal
niks.' Sanders: 'Leg dat eens uit, zonder al die stoplappen.' En Fuchs komt
vervolgens amper nog aan het woord.

Sanders is niet langer medepresentator van Het blauwe licht. Hij wordt de
laatste tijd door Anil Ramdas, die zich als discussieleider bescheiden opstelt,
als schrijver geintroduceerd. En mag onbeperkt meepraten. Dus overvleugelt hij
de twee andere gesprekspartners. Of verkondigt hij met veel aplomb het laatste
woord. En als hij het over amusementsprogramma's heeft, gaat dat helemaal mis.
Vorige uitzending wist hij precies waarom een ouderpaar in het TROS-programma De
familie van het jaar wilde optreden. 'Hun dochtertje is geadopteerd, het is in
Sri Lanka uit de armen van haar moeder weggehaald. Hoe kun je dat
rechtvaardigen? Door op tv te laten zien dat je de beste familie van Nederland
bent.' Tegen zoveel wijsheid waren de overige deelnemers niet opgewassen.

In het RTL 4-discussieprogramma Ladies only ontbreekt een presentator. Er is
alleen een menukaart die de - door eindredacteur Jan Lenferink bedachte? -
onderwerpen introduceert. Dus vijf vrouwen voeren tegelijk het hoogste woord. En
slaan met z'n allen, al drie uitzendingen lang, met de damesvuist op tafel.
Bernadette de Wit twee weken geleden, over vreemdgaan: 'Dat die lul er af en toe
ergens anders ingaat, is een minor point.' Vorige uitzending scoorde Marjan
Berk: 'Ik heb een labiel vegetatief zenuwstelsel.' Ook deze week gaat de bokaal
naar Berk: 'Ik ben geinteresseerd in de man achter de penis.' Wat heeft deze
stamtafel de komende tijd nog in petto? Ik houd u op de hoogte.

Cornald Maas

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              37 of 140 DOCUMENTS

                                 de Volkskrant

                               September 11, 1998

'Snobisme' doet Britse opera bijna de das om

BYLINE: BERT WAGENDORP

SECTION: ECONOMIE; Pg. 13

LENGTH: 681 words


Engelse operaliefhebbers moeten het volgend jaar stellen zonder voorstellingen
van een van de beroemdste Britse culturele instituties, de Royal Opera in
Londens Covent Garden. De financiele problemen van het Royal Opera House (ROH)
zijn zover opgelopen, er is een schuld van 43 miljoen gulden, dat alleen het
tijdelijk stopzetten van voorstellingen een faillissement kan voorkomen.

Van onze correspondent

Bert Wagendorp

LONDEN

Zonder maatregelen zou de opera in 2000 82 miljoen rood staan. De problemen van
het ROH ook de 'moedermaatschappij' van het Royal Ballet, slepen zich al maanden
voort. In oktober vorig jaar noemde een Lagerhuis-commissie de situatie binnen
het ROH 'een puinhoop'. Het afgelopen jaar vertrokken drie directeuren, twee
voorzitters en een voltallig bestuur.

Oorzaak van de financiele chaos is volgens minister voor Cultuur Chris Smith,
het elitaire, snobistische karakter van de ROH, en 'de arrogantie en
incompetentie' van het bestuur, dat met het ROH omging als met een 'prive-club'.
Bestuursleden zouden vooral vanwege het 'sociale cachet' in het bestuur zitten,
zonder zich te bekommeren om hun verantwoordelijkheden.

In juli 1997 werd een onmiddellijk faillissement maar net voorkomen, dankzij een
gulle lening van de kunstmaecenassen Lord Sainsbury en Vivienne Duffield, ter
waarde van zeven miljoen gulden. In januari van dit jaar benoemde Smith Sir
Colin Southgate, voorzitter van de Raad van Bestuur van muziekgigant EMI, tot
puinruimer bij het ROH.

Southgate trof naar eigen zeggen 'een financiele rotzooi aan die nog honderd
keer erger was dan ik had verwacht'. Het ROH krijgt een jaarlijkse subsidie van
vijftig miljoen gulden, volgens Southgate maar de helft van het bedrag dat nodig
is.

De financiele problemen van het ROH werden verergerd door de verbouwing van de
thuisbasis in Covent Garden, waaraan tot eind volgend jaar voor zevenhonderd
miljoen gulden wordt verspijkerd. De voorstellingen van de Royal Opera
verhuisden daarom naar Sadler's Wells, die van het Royal Ballet naar de
poptempel Hammersmith Odeon.

Southgate dreigde begin deze week het ROH voorgoed te sluiten, als er geen
oplossing zou worden gevonden. Sluiting van het illustere instituut kon minister
Smith zich niet veroorloven, dat zou Labour op beschuldiging van
cultuurbarbarisme zijn komen te staan. Na overhandiging van een lange lijst van
strenge voorwaarden ging hij akkoord met het noodplan van Southgate.

Pas in december 1999, als Covent Garden wordt heropend, zal de Royal Opera weer
voorstellingen verzorgen. In de tussentijd wordt een deel van de 560 werknemers
ontslagen - onder wie alle 35 koorleden - en dienen anderen akkoord te gaan met
'flexibele contracten'.

Vorig jaar werkten er bij het ROH nog negenhonderd mensen. Southgate wil ook dat
er een eind komt aan de door de vakbonden afgedwongen 'speciale regelingen',
waaronder bijvoorbeeld een fluitist in het ROH Orchestra extra betaald krijgt
als hij een piccolo ter hand neemt, of dansers extra worden beloond voor
dooroefenen in de eetpauze.

In ruil voor de geheim gehouden extra overheidssteun, moet Southgate vanaf eind
1999 zijn best doen van het ROH een echte 'people's opera' in de beste tradities
van New Labour te maken en te breken met het elitaire karakter. Toegangsprijzen
gaan omlaag en er komen zondagmatinees. Kaartjes die tot dusver 260 gulden
kostten, gaan omlaag naar tweehonderd gulden, om ook het 'gewone volk' naar
binnen te lokken.

Omdat er volgens Southgate bij elke voorstelling handenvol geld bijmoet, zullen
Royal Opera en Royal Ballet vanaf 2000 samen nog maar 220 voorstellingen
verzorgen, een derde minder dan tot dusver het geval was.

Een van de problemen die Southgate nog moet oplossen is de werkgelegenheid voor
het orkest van het Royal Opera House dat onder leiding staat van de Nederlandse
dirigent Bernard Haitink. Door het schrappen van het operaprogramma dreigt ook
voor het orkest een programmatische lacune te ontstaan.

Opera ; Klassieke Muziek ; Bedrijfsleven ; Economie ; Muziek ; Kunst ; Kunst en
Cultuur

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              38 of 140 DOCUMENTS

                                 de Volkskrant

                               September 11, 1998

De mythe van de belaagde universiteit

BYLINE: SANDER VAN WALSUM

SECTION: cicero; Pg. 32

LENGTH: 1305 words


Wat is er waar van de stelling dat de universiteiten na een lange periode van
serene rust nu aan de grillen van markt, politiek en tijdgeest zijn
overgeleverd? Dat onderzocht de filosoof Peter Baggen (36) in zijn proefschrift
Vorming door wetenschap - Universitair onderwijs in Nederland 1815-1960, waarop
hij maandag aan de Katholieke Universiteit Nijmegen promoveerde. Het
proefschrift is verschenen bij Eburon in Delft (Ae 59,50).

'DE MENS roept graag een gevoel van moderniteit bij zichzelf op met de suggestie
dat hij getuige is van heftige lotswendingen en dramatische veranderingen.
Vroeger zou men daar geen last van hebben gehad. Toen bracht men een eenvoudig
leven door rondom een poel van stilstand. Vandaag stormt het, maar daarvoor
heerste kennelijk een permanente windstilte.'

Voor de filosoof Peter Baggen diende deze observatie als vertrekpunt voor een
proefschrift over het universitair onderwijs in Nederland van 1815 tot 1960. In
de academische gemeenschap zou volgens hem namelijk de mythe worden gekoesterd
dat de universiteiten na een lange periode van serene rust aan de grillen van
markt, politiek en tijdgeest zijn overleverd.

Zowel voor- als tegenstanders van modernisering beroepen zich, betoogt hij, op
die mythe. Voor de eersten fungeert ze als aansporing om de residuen van de
klassieke universiteit op te ruimen. Voor de laatsten dient de mythe als
argument om de universiteiten nu eindelijk eens met rust te laten.

Het probleem met deze mythe is dat Baggen haar zelf signaleert (zo niet
uitvindt) om haar vervolgens te kraken. Aan de universiteiten mag dan een zeker
onbehagen heersen over de permanente veranderingen waartoe zij door
omstandigheden van niet-onderwijskundige aard worden gedwongen, de opvatting dat
het vroeger anders - dan wel beter - was, speelt geen grote rol bij welke
richtingenstrijd dan ook.

Natuurlijk, een hoogleraar brengt bij zijn afscheidsrede weleens de klare
verhoudingen van de jaren vijftig in herinnering. Maar daarmee spreekt hij zich
nog niet uit voor het herstel van de toenmalige situatie. En evenmin moeten
dergelijke uitlatingen worden gezien als een bijdrage aan een debat. Want het
probleem met het hoger onderwijs is nu juist dat er over de te volgen marsroute
zo weinig van gedachten wordt gewisseld, en dat de universiteiten alleen maar
lijken te reageren op initiatieven die door anderen - politici en werkgevers -
worden ontplooid.

Het door Baggen gesignaleerde debat tussen 'twee vijandige kampen' over de
inrichting van het wetenschappelijk onderwijs, dient slechts ter rechtvaardiging
van zijn poging een mythe door te prikken. Een dergelijke kunstgreep was
helemaal niet nodig geweest. Want het vaderlandse academisch verleden
rechtvaardigt hoe dan ook een studie.

Baggens proefschrift heeft als rode draad de permanente worsteling van de
universiteiten met hun omgeving, met hun doelstelling en met zichzelf. 'De
positie van de universiteiten is voortdurend aan veranderingen onderhevig
geweest', zegt hij. 'In hun begintijd, de zeventiende eeuw, maakten ze een
onmiskenbare bloei door. De Republiek der Zeven Verenigde Provincien telde met
haar inwonertal van amper twee miljoen maar liefst vijf universiteiten: Leiden,
Franeker, Groningen, Utrecht en Harderwijk. Geen land ter wereld kende op dat
moment een zo grote dichtheid van universiteiten. Alleen Schotland kwam in de
buurt, en overschaduwde de Republiek in de achttiende eeuw.'

De samenstelling van de studentenpopulatie was aanvankelijk nog betrekkelijk
divers. Er studeerden veel buitenlanders aan de Nederlandse universiteiten, en
de sociale spreiding was naar toenmalige maatstaven breed. De hoogleraar genoot
weliswaar een groot maatschappelijk prestige, maar moest doorgaans stevig
bijklussen om in zijn onderhoud te kunnen voorzien.

Pas in de nadagen van de Republiek zijn de universiteiten aan een zekere
'aristocratisering' onderhevig geraakt. Baggen: 'Het aandeel van studenten uit
de 'betere standen' nam toe, en daardoor veranderde de positie van de
universiteiten in de samenleving evenzeer. Ze kregen hun eigen rechtssysteem en
genoten vrijstelling van bepaalde belastingen. De studenten werden op stand
gehuisvest en hadden alleen bij de veelvuldige knokpartijen - waarvan sommige
een dodelijke afloop hadden - contact met de gewone man.'

Deze ontwikkeling deed zich ook elders voor. Toen de centralistische staten -
Frankrijk en Pruisen voorop - tot wasdom kwamen, werden de universiteiten
getransformeerd in kweekvijvers van de ambtelijke elite. In Nederland evenwel
had deze aristocratisering een andere achtergrond. 'Hier ontstond een vrij
scherpe taakverdeling tussen universiteiten en scholen voor beroepsonderwijs.

'De laatste namen praktijkgerichte taken over van de universiteit, en de
universiteit liet zich dat welgevallen omdat zij haar humanistische karakter
wilde aanscherpen. Zij rustte haar studenten niet met vaardigheden uit, maar met
het vermogen om in de geest van de klassieke denkers te treden. En daartoe
bediende zij zich uitsluitend van Latijn, de enige taal waarin wetenschap kon
worden bedreven.'

De boedelscheiding tussen beroeps- en academisch onderwijs had in Nederland een
veel fundamenteler karakter dan in de ons omringende landen, en was - wellicht
daardoor - veel hardnekkiger van aard. Zelfs nu nog is samenwerking tussen
hogescholen en universiteiten (om over fusie nog maar te zwijgen) een tamelijk
omstreden aangelegenheid.

Volgens Baggen is het verzet tegen integratie - dat overigens niet langer door
de universiteiten, maar meer door 'de politiek' wordt gevoerd - gedoemd tot
vruchteloosheid. Vanaf de vroege negentiende eeuw zijn de universiteiten immers
bezig zich te ontdoen van hun exclusieve orientatie op de zuivere wetenschap.
Dat mag dan niet altijd van harte zijn gegaan, maar de academische processie van
Echternach gaat volgens Baggen maar een kant uit: die van een stelsel voor hoger
onderwijs.

De historische ontwikkelingen die deze weg markeren, zijn de toenemende
specialisatie van het wetenschappelijk onderwijs, de introductie van technische
vakken en de vestiging van technische hogescholen, de teloorgang van het Latijn
als academische voertaal, en - in samenhang met het voorgaande - de evolutie van
de gymnasia en de hogere burgerscholen tot universitaire vooropleidingen.

Volgens Baggen laat deze geschiedenis zien dat de universiteiten wel degelijk
open stonden voor maatschappelijke invloeden en voor de wensen van de
arbeidsmarkt. Jammer is alleen dat in zijn verhaal die maatschappij als een
abstractie fungeert. De veranderingen die de universiteit heeft ondergaan,
worden in louter onderwijskundige termen beschreven, terwijl de wisselwerking
tussen wetenschap en samenleving in nevelen gehuld blijft.

Baggens verklaring voor deze werkwijze weerspreekt tot op zekere hoogte zijn
stelling dat de universiteit in de vorige eeuw al een toonbeeld van
maatschappelijke integratie was. 'Het aantal deelnemers aan het debat over de
inrichting van het hoger onderwijs was per definitie beperkt. De overheid liet
er af en toe een staatscommissie op los en de hoogleraren brachten de - meestal
treurige - staat van de universiteit ter sprake in een afscheidsrede. Maar het
was natuurlijk geen thema waarover op straat werd gesproken.'

Rest de vraag of de onderwijskundige benadering van Baggen recht doet aan het
onderwerp. Hij meent van wel. 'De universiteit stond bloot aan invloeden van
buiten. Die werden nu eenmaal vertaald door onderwijskundigen. Het is dus niet
verbazend dat zij de voorgangers waren in de permanente richtingenstrijd waarvan
de universiteiten het voorwerp waren.'

Sander van Walsum

Peter Baggen FOTO MARCEL VAN DEN BERGH

Onderwijs ; Hoger onderwijs ; Kunst en Cultuur ; Kunst ; Taal- en Letterkunde ;
Non fictie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              39 of 140 DOCUMENTS

                                 de Volkskrant

                               September 11, 1998

De keizer moet een kroon dragen, ziet u? ; De authenticiteit van een
Italiaans-Amerikaans-Chinese prinses

BYLINE: DOOR PAY-UUN HIU

SECTION: Kunst en Cultuur; Pg. 19

LENGTH: 1964 words


Nog omvangrijker dan 'Aida' aan de Nijl was de operaproductie van 'Turandot' in
de Verboden Stad afgelopen week. Op locatie heet dat, 'on site'. Maar komt het
decor van de werkelijkheid de uitvoering van Puccini's opera ook ten goede?
Pay-Uun Hiu, Nederlandse van Chinese komaf, ging kijken. 'Dit is een Italiaanse
opera met een exotische kleur.'

STOEL 32, RIJ 2 in blok E bestaat niet. Toch staat het er, zowel in Chinese
karakters als in Europese letters en cijfers op het glimmende, roodgouden met
zijderelief overtrokken toegangsbewijs. 'Categorie diamond', met een officieel
stempel en een reflecterend Turandot-zegel.

De kaartjescontroleur van Blok E kijkt verbijsterd naar de laatste stoel van rij
2: nummer 28. IJverig doorkruist hij de rijen blauwe stoelen van de immense
tribune. Er komt een official met een plastic kaart om de nek aan te pas, die
het ook niet weet. Hij haalt er nog een bij en die roept er een derde bij,
gevolgd door een vierde officiele Chinees. De zesde is de slimste, of degene met
de meeste bevoegdheden. Hij pakt een stoel uit een zijvak en haakt deze
triomfantelijk aan rij 3 nummer 29. Probleem opgelost.

Grote problemen krijgen hier simpele oplossingen en simpele, alledaagse zaken
worden bijna onneembare obstakels.

'Ik ben klein en ik zie er Chinees uit', wil ik zeggen, zodat een
persmedewerkster van de organisatie me op het vliegveld van Peking kan
herkennen. Maar het probleem is niet eens dat deze beschrijving hier opgaat voor
een paar miljoen vrouwen. Er komt helemaal niemand opdagen, blijkt als het
vliegtuig is geland. Dan maar een taxi naar het hotel. ' ' No problem, mevrouw.
Welke Holiday Inn? Er zij er drie.'

De grootste operaproductie aller tijden,nog groter dan Aida aan de Nijl en Tosca
in de Engelenburcht in Rome, is een aaneenschakeling van problemen en
oplossingen van elk denkbaar formaat. Turandot in de Verboden Stad is volgens
dirigent Zubin Mehta de droom van iedere operaliefhebber. Het is, zo weet
president Michael Ecker van productiemaatschappij Opera on Original Site Inc.
(O.O.S.) na vijf jaar onderhandelen en enkele weken productie on site, ook de
nachtmerrie van iedere organisator.

Misschien droomde Giacomo Puccini er al van toen hij eind 1921 begon aan het
lyrisch drama uit ' een legendarisch verleden in Peking', dat hij 29 november
1924 onvoltooid naliet. Van Herbert von Karajan staat vast dat hij enkele
vruchteloze pogingen heeft ondernomen. Maar dit keer zou het een Indiase
dirigent, een Oostenrijkse producent en een Chinese regisseur wel lukken - een
Italiaanse opera, gebaseerd op een Turks-Perzisch sprookje over een Chinese
prinses, uit te voeren op de plek waar het verhaal zich afspeelt.

Hier, in de Verboden Stad, liet prinses Turandot de huwelijkskandidaten
onthoofden als ze geen antwoord op haar drie raadsels wisten. Natuurlijk komt er
op een goede dag een prins, hij heet Calaf, die de antwoorden wel weet. Maar de
prinses wil niet trouwen en de prins biedt haar een ontsnappingsclausule. Wel
een waarin slavin Liu, die de prins in stilte bemint, het leven laat. Turandot
raakt onder de indruk van Liu's zelfopoffering en geeft toe aan haar liefde voor
de prins.

Het sprookje is thuis in Peking. Maar komt de 'echtheid' van het decor nu ook de
authenticiteit van de uitvoering ten goede? Helpt het als regie, choreografie,
decor en kostuums in Chinese handen zijn? Wordt de opera er Chineser van als
China's bekendste filmregisseur Zhang Yimou zich ermee bemoeit?

Echt zijn in ieder geval de honderden jonge soldaten uit het
Volksbevrijdingsleger, die gekleed in handgemaakte, goudkleurige kostuums als
trotse krijgers uit pre-communistische tijden langs de galerijen paraderen.
Volslagen authentiek ogen ook de slagwerkers, die aan het begin van elke akte de
operabezoekers naar hun plaatsen trommelen, al komt hun traditionele
shanbe-drumming niet voor in Puccini's parituur. En net zo echt is de regen, die
de eerste voorstelling op de binnenplaats van het tegenwoordige Cultuurpaleis
van de Arbeidersklasse dwarsboomt.

En daar staat warempel Zhang Yimou. In levende lijve. Hij wordt omringd door
lokale journalisten met camera's, microfoons en dicteerapparaatjes. Zo'n ding
heb ik ook, en alsof ik er hoor, ga ik tussen de journalisten staan. Zolang ik
niets zeg, merkt niemand dat ik de taal absoluut niet beheers.

Of hij wil vertellen hoe z'n nieuwe film heet, wordt er gevraagd - lees ik
later, in de uitgeschreven tekst van de vertaler. En hoe heft hij de culturele
verschillen met de buitenlandse solisten opgelost? Is het waar dat hij 'de
Butterfly' gaat regisseren? En gaat hij nog naar de Chinese Turandot die de
Sichuan Zigorig Chuanju Troupe deze week in het Zhengxie Auditorium in Peking
opvoert? Nee, zegt Zhang Yimou. Hij heeft geen tijd, hij heeft amper tijd om te
eten en te slapen.

Liu Shi-rong, tot zijn pensionering in 1992 directeur van het Central Operahouse
Bejing en maker van een documentaire-serie over westerse opera, heeft de Chinese
Turandot wel gezien. De enscenering van Zhang Yimou zag hij dit voorjaar al in
Florence, zij het op schaal, en hij was bij de generale repetitie in de Verboden
Stad.

Puccini blijft Puccini wat hem betreft, ook in Peking. 'Dit is een Italiaanse
opera met een exotische kleur', lacht hij in zijn bescheiden werkkamer in een
wijk waar de communistische woontorens wel wat onderhoud kunnen gebruiken.
'Zhang Yimou gebruikt wel kostuums uit de Peking Opera, maar hij heeft er een
eigen stijl van gemaakt.'

Die mag er voor westerlingen reuze authentiek en indrukwekkend uitzien, de
kenner ziet onmiddellijk wat er niet klopt. De koorleden dragen bijvoorbeeld
dezelfde kostuums als de geleerden, terwijl ze mensen uit het gewone volk moeten
voorstellen. ' En prins Calaf? Waar komt hij vandaan?', stelt Liu als retorische
vraag. Juist, uit Taterije ofwel Turkmenistan. Wat Tataren dragen, weet Liu niet
precies, maar in elk geval geen mantel uit de Peking Opera. En wat te denken van
het kapsel van Turandot? De muziekprofessor grinnikt al bij voorbaat. Inderdaad.
Erg Japans, erg Madame Butterfly.

Dat zijn de details, de uiterlijkheden. Maar die kritiek heeft Liu ook op andere
Turandot-producties die hij op video heeft gezien. Dan ziet hij weer een keizer
met een gewone officiersmuts opduiken en dat kan niet. 'De keizer moet een kroon
dragen, ziet u?'

Een groter probleem is de expressiviteit van de solistn, of beter het gebrek
daaraan. 'Alle westerse zangers doen zoals ze altijd doen, maar dan in Chinese
kostuums. Zhang Yimou is een filmregisseur. Hij kan prachtige beelden maken,
maar hij weet niet hoe hij de zangers moet begeleiden om zich zo expressief
mogelijk uit te drukken.'

Dat was ook een probleem geweest, erkende Zhang Yimou eerder tijdens zijn
onderhoud met de journalisten. De solisten, allemaal razend druk bezet, werden
erg laat ingevlogen en hadden eerst nog last van een jetlag. In zo'n korte tijd
kan geen diepgaand contact met de zangers ontstaan. Daarbij kwam dat elke rol
drievoudig is bezet en iedereen, in wisselende combinaties, wel in enkele
voorstellingen meespeelt.

Zo is de rol van Turandot om de beurt in handen van de sopranen Sharon Sweet,
Giovanna Casolla en Audrey Stottler, voor de prins treden tenoren Sergei Larin,
Kristjan Johansson en Lando Bartolini aan en voor de rol van de slavin Liu
Barbara Hendricks, Barbara Prittoli en Angela Maria Blasi - een internationaal
gezelschap, kortom, dat zowel een IJslander als een Rus herbergt, en Amerikanen
en Italianen, maar geen Aziaat.

Maar het zit ook in de muziek van PUccini, denkt Liu, die zelf veel meer in La
boheme en Manon Lescaut ziet. 'Die emoties van een Mimi of een Manon kende
Puccini veelmeer uit eigen ervaring, maar de emoties van een Chinese prinses kon
hij alleen maar reconstueren. Een Chinees keizerlijk leven was niet te bevatten
voor hem.'

Chinese zangers hebben sowieso een veel beter ontwikkelde expressiviteit, zegt
Liu. Zij krijgen traditioneel in de Chinese Opera van jongs af een uitvoerige
acteurstraining. Bovendien is er nog een fysieke bijkomstigheid. Hij v wijst i
het programmaboek van de Sichuan Opera op een foto van een beeldschone Chinese
en lacht breeduit: 'Natuurlijk is deze Turandot veel jongeren mooier dan de
westerse zangeressen.'

Voor het Chinese publiek is het essentieel dat de fysieke verschijning van de
acteur overeenkomt met de rol die hij of zij speelt. Violetta uit La Traviata
moet niet alleen erg mooi, zij moet ook erg dun zijn; alsof ze elk moment door
tbc geveld op het podium kan neerstorten. En Carmen moet behalve beeldschoon ook
hartstochtelijk wild wezen. En Sharon Sweet..., tja, dat is wel een ' erg grote
vrouw'. Niet het type waarvoor een prins het risico neemt onthoofd te worden.

RONDUIT hoofdpijnverwekkend kan Peking zijn voor de westerling. Rond zeven uur
's avonds is het spitsuur. Dat betekent een onoverzichtelijk gekrioel van
taxi's, bussen, fietsers en riksja's in totaal onverklaarbare patronen. Zijn
drie rijbanen vol, neemt een taxi rustig een vierde baan. Mocht die dan de
weghelft van de tegenligger zijn, dan wordt er wederzijds gewoon flink
getoeterd.

Oversteken doe je in het kielzog van een getrainde Pekinees. Kaartjes halen voor
de Sichuan Opera lukt alleen als de bell boy van het hotel meegaat als tolk. En
het is raadzaam het adres waar je wezen moet bij je te dragen, in het Chinees.
Anders kun je hulp onderweg wel schudden.

In deze chaos lijkt Zen de enige overlevingsstrategie. 'Pas als je geest zo
roerloos is als hout of steen ben je op de juiste weg naar de Poort', wist Huang
Po al in de negende eeuw.

Achter de poorten van het Zhengxie Auditorium heerst echter niet de sereniteit
van een Zen-klooster. Daarbinnen zijn een paar honderd Chinezen echt een avondje
uit. 'Puccini bedacht als buitenlander een Chinees verhaal, nu herschept een
Chinese schrijver een westers verhaal', zegt de bekende toneelschrijver Wei
Minglun, als inleiding op zijn bewerking van Puccini's Turandot, die ten gerieve
van de enkele toerist in de zaal ook in het Engels wordt geprojecteerd.

Anders dan in Puccini's Turandot, wordt in de Chinese variant veel zorg besteed
aan de logica van het verhaal en de psychologische achtergrond van de karakters.
De Chinese Turandot is niet alleen bloedstollend mooi en zingt niet alleen met
een moorddadig strakke vibratoloze toon, haar mannenhaat (mannen zijn bearded
dirt en van hun lucht wordt ze al onpasselijk) is terug te voeren op zoiets als
een jeugdtrauma. Ook de liefde van Liu komt niet zomaar uit de lucht vallen, die
heeft z'n wortels in een idyllisch bestaan dat ze met de rins op een afgelegen
eiland leidde. 'In de Chinese opera is de muziek lang niet zo uitgebreid als in
de westerse opera', had Liu Shi-rong als gezegd. De chinese opera is een
geintegreerd geheel van zang (live), instrumentale begeleiding (op band), dans,
drama en acrobatiek. Een cd zou maar een fractie van het totaal weergeven. En
humor is een van de grote merites van deze voorstelling.

De grote zaal van het Auditorium is zo goed als vol, er wordt gelachen,
gekletst, genoten en geklapt bij virtuoze hoge tonen. Tweeenhalf uur lang,
zonder pauze, leeft een hele zaal vol Chinezen aandachtig mee met de
belevenissen van Turandot, Liu en de prins. Ik zit ertussen en lach en klap, en
slik een traan weg als Liu sterft. Ik ben een toerist, een vreemde, toch is het
voor het eerst dat ik er precies zo uitzie als ieder om me heen. Ik voel me net
een echte Chinees.

Integrale televisie-uitzending van Turandot in de Verboden Stad: Duitsland 2, 11
oktober, 23.30 uur. Cd en Video verschijnen eind oktober bij BMG.

'Turandot' in de Verboden Stad.

FOTO'S AP/REUTERS

Opera ; Kunst en Cultuur ; Kunst ; Muziek ; Klassieke Muziek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              40 of 140 DOCUMENTS

                                 de Volkskrant

                               September 9, 1998

Wroeten naar aardappelen die achterbleven

BYLINE: BERT LANTING

SECTION: ECONOMIE; Pg. 2

LENGTH: 655 words


Als een zwerm kraaien zijn de verpauperde inwoners van Zvenigorod neergestreken
op een aardappelveld even buiten het stadje. Met hooivorken en tuinschepjes
staan ze in de aarde te wroeten naar aardappelen die het leger heeft
achtergelaten. Een paar honderd meter verder staan rijen haveloze soldaten
aardappelen te rooien voor hun eenheid. Wat achterblijft is voor het gewone
volk.

Van onze verslaggever

Bert Lanting

CHAOESTOVO

Boris Kolesnikov heeft er moeite mee dat hij als een bedelaar achter de troepen
aan moet trekken. Twee jaar geleden vocht hij nog in de voorste gelederen tegen
de Tsjetsjeense opstandelingen.

Nu moet hij rond zien te komen van een invalidenuitkering van 500 roebel. Drie
weken geleden was dat nog 80 dollar, nu is het 25 dollar en wie weet hoe weinig
het morgen zal zijn? Die vraag is trouwens academisch geworden, want zijn
uitkering wordt al twee maanden niet meer uitbetaald.

Om te voorkomen dat het hongeren wordt, probeert hij nu een voorraadje
aardappelen aan te leggen voor de winter. 'Heb ik hiervoor gevochten', vraagt
hij, terwijl hij naar de schriele exemplaren wijst die zijn hooivork nog in de
grond weet te vinden.

In de stad is iedereen druk aan het hamsteren, maar dat is er voor hem niet bij.
'We hebben geen roebel in huis, geen kopeke zelfs. Alles is op.'

Op de heuvels in de verte steken de protserige buitenhuizen omhoog die de rijken
uit Moskou, veertig kilometer verderop, hebben laten bouwen. Ware paleizen zijn
er verrezen, met absurde torentjes en spierwitte kolonnades.

'Nu is het hun tijd om zich zorgen te maken', zegt Kolesnikov en hij doet geen
poging zijn leedvermaak te verbergen. 'Natuurlijk hebben ze dat bij elkaar
gestolen. Sommige van die huizen kosten wel een miljoen. Als je dat eerlijk wilt
verdienen moet je zes handen hebben.'

Als het aan hem lag, zouden de rijken al lang uit hun paleizen verjaagd zijn.
'Ik begrijp niet waarom de communisten zo aarzelen', zegt hij. 'Ze moeten het
volk in opstand brengen, Jeltsin uit het Kremlin verjagen en die rovers
aanpakken. Laten ze maar bewijzen dat ze al dat geld eerlijk verdiend hebben, en
anders pakken we hun huizen af.'

'Binnenkort trekken we naar Moskou op', zegt een van de soldaten die aan de
bosrand tussen hun emmertjes liggen uit te puffen, grijnzend. Na dagen
aardappels rapen kunnen ze wel een verzetje gebruiken en de werkelijkheid is
hier ver weg onder de bleke middagzon.

Maar tegen wie gaan ze dan vechten? 'Dat ligt eraan wat voor bevel we krijgen.
Dat moet de leiding maar uitzoeken. Wij zijn beroeps.' Of hij ook bereid is op
zijn eigen volk te schieten? 'Waarom niet? Als je je tegenstander niet kent, is
het niet moeilijk te doden', weet hij uit ervaring. Hij heeft ook in Tsjetsjenie
gevochten.

In het dorp Chaoestovo, even verderop, staat de opzichtster van de
Moskovoretsnyj sovchoze (staatsboerderij) de vrachtwagens te tellen die hooi
komen afhalen. De sovchoze ziet eruit alsof er een bom op is gevallen: de ramen
zijn eruit, het dak van de stallen is ingestort en de staldeuren hangen uit het
lood.

Eerst dacht ze dat de crisis in Moskou zou blijven. Uiteindelijk telt de dollar
alleen daar mee; het platteland leeft al lang zonder. Maar ook op de sovchoze
begint de crisis nu voelbaar te worden. De brandstofprijzen schieten omhoog,
zodat de magere inkomsten in snel tempo opgeslokt worden. 'Als het zo doorgaat,
houden we niets over om te investeren.'

'Te koop. Met spoed' staat op een onafgebouwde villa langs de weg terug naar
Moskou. Een in stemmig zwart gestoken jongedame uit Moskou leidt ons rond door
de zalen van wat haar buitenhuis zou worden. Kennelijk heeft de crisis ook hier
toegeslagen. Ze wijst op de buizen van de vloerverwarming en meldt dat er veel
gegadigden zijn. Maar op de gevel staat 'Van 9 tot 21 uur te bezichtigen'. Het
is hard werken om van je rijkdom af te komen.

Nationale economie ; Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              41 of 140 DOCUMENTS

                                 de Volkskrant

                               September 5, 1998

Kader bij: Moderne kuddegeest

SECTION: wetenschap; Pg. 5

LENGTH: 413 words


Australian: Sportmerk dat zich los wil maken van zijn gabber-imago. Adverteert
nu ook in lifestyle-bladen als Blvd.

Benneton: Werd bekend door de controversiele reclamefotografie van Oliviero
Toscani. Niet langer populair onder scholieren.

Brunotti: Surfmerk van Claudio Brunotti. Vijf jaar geleden alleen nog bekend
binnen de surfscene. Nu ligt de parfumerielijn bij Douglas in de etalage.

Calvin Klein: Basic kleding. Yuppenmerk werd statussymbool onder jongeren toen
Kate Moss het gezicht werd in een reclamecampagne. Nu draagt iedereen het.

Carhartt: Skatemerk dat ook door niet-skaters wordt gedragen. Profileert zich
met workers- en capuchontruien.

CAT: Degelijke sports/streetwear.

Chipie: Had ooit de status van Diesel maar is nooit zo groot geworden.

Diesel: Een van de populairste merken. Diesel staat voor street credibility en
individualisme, ook al wordt het door jan en alleman gedragen.

Dolce & Gabanna: Design-merk dat eerst was voorbehouden aan de dure boetieks. Nu
is de straat vergeven van 'D&G'-tassen.

Donna Karan: Idem maar dan hipper en wat exclusiever, ofschoon wel erg veel
mensen rondlopen in een DKNY T-shirt.

Esprit: Niet meer weg te denken uit de kledingkast van de rechtenstudente.

G-Star: Nederlands trots, synoniem aan stoer.

Guess: Razend populair in Amerika. Houdt het midden tussen gewoon en stijlvol.
Onlangs ging de eerste vestiging in Amsterdam open.

Hugo Boss: Een aantal jaar geleden associeerde men Hugo Boss met driedelige
pakken, nu staat het simpelweg voor cool.

Lacoste: Tijdlang uit beeld geweest, maar een oude Lacoste V-halstrui of dito
poloshirt van het Waterlooplein is tegenwoordig erg grappig.

Levi's: Voor iedereen en nog steeds bijzonder populair.

Mexx: Nette en neutrale kleding.

Oilily: Leuk voor de kinderen maar een volwassene in een Oilily-jurk kan echt
niet meer.

Pepe: Betaalbare jeans met flair.

Prada: Design-merk dat ook door de 'gewone' vrouw/man wordt gekocht sinds
glamour weer kan.

Ralph Lauren: Hoort standaard bij een mobiele telefoon en een cabriolet.
Gebruikt veelal dezelfde kleurencombinatie als Tommy Hilfiger: wit, rood en
blauw.

Sissy Boy: Basic kleding in natuurlijke kleuren. Veel linnen.

Stussy: Super trendy skatemerk voor wie zich nog een echte original wil voelen
(zolang het duurt).

Tommy Hilfiger: Traditionele college-kleding. Erg populair onder middelbare
scholieren.

Marketing ; Bedrijfsleven ; Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              42 of 140 DOCUMENTS

                                 de Volkskrant

                               September 4, 1998

Het Westen gebruikt Milosevic Zonder dat de NAVO zelf hoefde in te grijpen,
heeft Servie het probleem Kosovo opgelost

BYLINE: MIENT JAN FABER

SECTION: ECONOMIE; Pg. 2

LENGTH: 1094 words


Het Westen haalt opgelucht adem nu Servie erin is geslaagd de oorlog in Kosovo
te winnen. Mient Jan Faber ziet een parallel met 1995 toen de VS Kroatie in het
geheim hielpen in de strijd tegen de Bosnische Serviers.

HET DRAMA Kosovo is ten einde, althans voorlopig. Weliswaar worden hier en daar
nog wat verzetshaarden van de UCK (het Kosovo bevrijdingsleger) vernietigd, maar
grosso modo lijkt de UCK verslagen. Veel van zijn soldaten zijn gevlucht, de
bergen in of de grens over. Daar likken ze hun wonden en hergroeperen zij zich
voor een volgende slag.

Het Westen haalt opgelucht adem. Zonder zelf in actie te hoeven komen, heeft
Milosevic een heikel probleem de wereld uitgeholpen. De kans op een
onafhankelijke staat Kosovo is (voorlopig) tot nul gereduceerd.

Wie de Westerse politiek heeft gevolgd, moet zijn opgevallen dat het voornaamste
doel van haar bemoeienis met Kosovo was een afscheiding van Servie, ook na jaren
van onderdrukking, te verhinderen. De leiders in Kosovo moesten ervan worden
doordrongen dat een eigen staat uit den boze was en niet op enige steun vanuit
het Westen zou kunnen rekenen.

De Amerikaanse bemiddelaar Holbrooke dwong daarom de Albanese leider Rugova naar
Belgrado te reizen en voor de camera's van de wereld de hand van Milosovic te
schudden. Een diepere vernedering was nauwelijks denkbaar. De twee spraken af
onderhandelingen te beginnen over de toekomst van Kosovo, waarbij Milosevic
duidelijk maakte dat enige vorm van zelfbestuur aanvaardbaar was, maar
natuurlijk geen afscheiding.

Die onderhandelingen zijn nooit van de grond gekomen omdat inmiddels de UCK het
slagveld in Kosovo leek te veroveren en duidelijk maakte niets met Milosovic (en
Rugova) te maken te willen hebben. Het Westen kon niet anders dan de UCK als
factor erkennen en vervolgens mocht Holbrooke proberen de leiders van de UCK
ervan te overtuigen ook deel te gaan nemen aan het onderhandelingsproces en
samen met Rugova een Albanese onderhandelingsdelegatie te vormen. Ook die poging
mislukte.

In het licht van de humanitaire catastrofe die zich intussen in Kosovo voltrok -
honderdduizenden vluchtelingen, brandende dorpen, schendingen van mensenrechten
- moest het Westen Milosevic natuurlijk wel onder druk zetten, al was het maar
met het oog op de publieke opinie thuis. Dus werden er sancties aangekondigd;
buitenlandse investeringen in Servie werden verboden.

Maar de officiele verklaring bevatte een onopvallende voetnoot, die nergens de
media haalde. Daarin stond dat contacten met Servische staatsbedrijven buiten de
sancties vielen. Aangezien dit de enige relevante buitenlandse investeringen in
Servie zijn, wist Milosevic genoeg. Van het Westen had hij niets te vrezen.

In het voorjaar maakte de UCK een kardinale fout, waarvan Milosovic profiteerde.
In plaats van zich te beperken tot guerrilla-activiteiten ging de UCK zich
gedragen als een regulier leger. Overmoedig geworden door de toestroom van vele
Albanese jongens uit met name Zwitserland en Duitsland, en een overvloed aan
lichte wapens die ter beschikking stond, meende de UCK in staat te zijn hele
regio's te kunnen bevrijden en vervolgens te verdedigen tegen Servische
aanvallen. De ervaren troepen (politie en leger) van Milosevic wisten nu waar de
UCK zich bevond en sloegen genadeloos toe. De tactiek van de verschroeide aarde
werd toegepast. Alles (have en goed) wat in de weg stond werd vernietigd,
regio's werden ontvolkt en dorpen verdwenen van de aardbodem.

Het Westen zag het aan, mompelde verontwaardigd: 'kan het niet wat minder' en
zuchtte heimelijk opgelucht. Het probleem Kosovo was de wereld uit. Milosevic
had het Westen een grote dienst bewezen. Na Tudjman (van Kroatie) is hij nu ook
een bondgenoot van het Westen geworden.

In 1995, na ruim drie jaar van etnische zuiveringen en oorlog voeren in Bosnie
en Kroatie, werd, ondanks een internationaal wapenembargo en vele vruchteloze
pogingen van het Westen het conflict te beeindigen, besloten het Kroatische
leger te hulp te roepen en op volle sterkte te brengen. Een particuliere
militaire veiligheidsorganisatie uit de VS, de MPRI, vestigde zich met steun van
het Pentagon in Zagreb om de Kroatische legerleiding te trainen in moderne
oorlogvoering.

De uitkomst is bekend. In een aantal bliksemoperaties werden de Servische
troepen teruggeslagen, tot diep in Bosnie. Karadzic c.s. werden gedwongen het
akkoord van Dayton te tekenen. Nu is Servie aan de beurt om een klus voor het
Westen op te knappen. Dit keer is het niet een oorlogsmisdadiger die moet worden
aangepakt, maar Rugova, een pacifist. Het kan verkeren. De twee grootste boeven
uit de Balkanoorlog, Milosevic en Tudjman, hebben het Westen een grote dienst
bewezen.

Hoe nu verder? De UCK is zich aan het hergroeperen, in Albanie en elders. Tot de
opties die besproken worden, behoort ongetwijfeld het opnieuw beginnen van een
guerrilla in Kosovo. Maar ook zal de mogelijkheid worden bezien om de strijd te
verplaatsen naar Macedonie, gezien de te verwachten steun voor de UCK van de
Albanese bevolking in dat land. Misschien zal de UCK denken dat het makkelijker
is daar een overwinning te boeken, omdat Macedonie slechts over een miniem
legertje beschikt. Dat zou dan een volgende kapitale misrekening zijn. Want
Gligorov, de president van Macedonie, zal vermoedelijk niet aarzelen Milosevic
te hulp te roepen.

Uit opiniepeilingen blijkt dat de Macedonische bevolking rekent op steun van de
Serviers als zij worden aangevallen, en niet op een ingrijpen van de
internationale gemeenschap. De troepen van Milosevic zullen graag nog een keer
de UCK willen verpletteren. En het Westen zal ook dit keer goedkeurend
toekijken, uiteraard onder verontwaardigd gemompel.

De bitterheid onder de Albanezen in Kosovo jegens het Westen is niet te
beschrijven. In het zuidwesten, waar de oorlog zo hevig heeft gewoed, hebben
talloze gewone burgers gesmeekt en gebeden om hulp van de NAVO.

Mijn Albanese vrienden die als oorlogscorrespondenten door de regio zijn
getrokken, werd duizend keer dezelfde vraag gesteld: komt de NAVO er aan? Pas
toen alles verloren was drong het tot de slachtoffers door dat de NAVO niet
bestaat. Alleen op papier, goed voor ferme verklaringen en bedreven in
oefeningen in naburige landen. Maar nooit bereid tot humanitaire interventie als
het echt nodig is.

Je vraagt je af hoe lang het Westen deze schijnheilige vertoning nog kan
volhouden, zonder van schaamte weg te kruipen.

Mient Jan Faber is algemeen secretaris van het Interkerkelijk Vredesberaad
(IKV).

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              43 of 140 DOCUMENTS

                                 de Volkskrant

                               September 1, 1998

'Chanteur? Eigen gewin ken ik niet'

BYLINE: TOINE HEIJMANS

SECTION: BINNENLAND; Pg. 3

LENGTH: 889 words


Achttien jaar hield COR SUIJK drie velletjes dagboek van Anne Frank verborgen.
Hij wil er geld voor hebben, minimaal een miljoen, om zo het armlastige Anne
Frank Center in New York te helpen. 'Het enige dat ik wil, is doordringen tot de
man in de straat. Dat is mijn missie.'

Hij is uit Aken gekomen, waar hij woont met zijn tweede vrouw. Een paar honderd
kilometer, ach, het is niets. Cor Suijk reist al jaren de wereld rond als was ze
een dorp. Soms bekruipt hem het gevoel dat vliegtuigen en luchthavens zijn thuis
zijn geworden.

Het is hem, met zijn 74 jaar, nauwelijks aan te zien. Geen tekenen van stress,
geen wallen onder de ogen. Een nette, oudere heer in een donkerblauw colbert -
maar wel een met een missie.

'Men vraagt zich af', zegt Cor Suijk, 'waarom ik zo ben. Waar die gedrevenheid
vandaan komt, waarom ik zo eigenwijs volhoud met die dagboekvellen van Anne
Frank.' Het antwoord is: de oorlog. 'Daar ligt mijn trauma.'

En hij vertelt over zijn vader, die hoofdonderwijzer was en joden hielp, en hoe
hij op zijn beurt zijn vader hielp. 'Ik was negentien en merkte hoe
onverschillig men was over het lot van de joden. In het buitenland krijg ik vaak
te horen hoe goed de Nederlanders wel niet zijn geweest in de oorlog. Daar leeft
het idee dat in elk Hollands huis wel een jood verborgen zat. Die opmerkingen
zijn voor mij een bron van verlegenheid. Dertigduizend Nederlanders hebben zich
in de oorlog aangemeld voor de Waffen SS. Die werkelijkheid is wrang.

'Het enige dat ik wil, is doordringen tot de man in de straat. Duidelijk maken
dat gewone burgers, vaak godvrezende mensen, de andere kant op hebben gekeken.
Als ze dat niet hadden gedaan, waren er zes miljoen joden gered. Dat is mijn
trauma. Daarom ben ik zo gedreven, op het vervelende af soms.'

Zijn missie heeft van Cor Suijk wereldnieuws gemaakt. Als een leeuw verdedigt
hij de drie velletjes dagboek van Anne Frank, die hij achttien jaar geheim hield
en als zijn eigendom beschouwt. Hij wil er geld voor hebben, om zo het
armlastige Anne Frank Center in New York te helpen. Chantage, vinden het Anne
Frank Fonds in Bazel en het Rijksinstituut voor Oorlogsdocumentatie (RIOD).
'Maar ik ben geen chanteur. Chanteurs zijn uit op eigen gewin.'

Na de oorlog studeerde Suijk economie, haalde zijn kandidaats, werd opgeleid tot
boekhouder en ging als rijksaccountant werken in Indonesie. Terug in Nederland
belandde hij toevallig bij de Anne Frank Stichting, via een oude verzetsvriend.
Een jaar later leerde Suijk Otto Frank kennen, de vader van Anne, en ze werden
vrienden. Dat was in 1966.

'Er was in die tijd een discussie bij de stichting over de weg die ze moesten
gaan. Otto wilde veel aandacht voor Israel, anderen wilden de nadruk leggen op
het schrijverschap van Anne. En ik zat daar dus met mijn eigen trauma. Ik wilde
het over de Beistander hebben, de toeschouwers die in de oorlog niets gedaan
hebben voor de slachtoffers. Dat heb ik met verve proberen uit te dragen.'

Zijn gedrevenheid maakte Suijk tot een gewaardeerd medewerker op het Anne Frank
Huis. Hij maakt er carriere, en werd in 1983 de financiele man van een
driekoppige directie. 'Maar ik ben ongeduldig. Heb af en toe een grote mond, en
was dus voor sommigen een bedreiging. We hebben drie jaar samengewerkt in de
directie, totdat er achter mijn rug om een brief werd geschreven. Door mijn
gedrevenheid, stond erin, was ik avonturen aangegaan die de stichting zich
financieel niet kon permitteren. Ik had toegestaan een grote tentoonstelling te
financieren. En ik had de zusterorganisatie in Amerika met onverantwoord veel
geld gesteund.'

Suijk wordt ontslagen, maar krijgt wel de leiding over de reizende
tentoonstelling, en later de dependance in New York. 'Uiteindelijk heb ik al het
geld terugverdiend dat de stichting erin had gestopt', zegt hij. Dat staat ook
in de stukken die hij heeft meegenomen, om te laten zien dat hij geen financiele
fouten heeft gemaakt.

Desondanks gaan Suijk en de Anne Frank Stichting in 1991 definitief uit elkaar.
Suijk is dan de 65 al gepasseerd, maar van stoppen wil hij niet weten. Het Anne
Frank Center in New York wordt zijn uitvalsbasis. Van daaruit wil hij de
Amerikanen over de holocaust vertellen ('we hebben er nu al drie miljoen
bereikt'). En ten bate daarvan vraagt hij nu 'een bedrag met zeven cijfers' voor
de aantekeningen van Anne Frank.

Het is een noodgreep. Het Anne Frank Center krijgt steeds minder geld van
donateurs; vijf jaar geleden verschenen in de Amerikaanse pers stukken over het
miljoenenbezit van het Anne Frank Fonds in Basel, en sindsdien zijn veel
sponsors afgehaakt. 'Ga het geld maar halen in Baszel, zeggen ze dan. Nu gebruik
ik dit deel van het dagboek om druk uit te oefenen.'

In New York, zegt hij, volgen ze benauwd de avonturen van Cor Suijk. 'Ze zijn
doodsbang dat ik het allemaal verknal, op deze manier. Maar het zal goed
aflopen. De onderhandelingen over de dagboekvellen zijn in volle gang, al loop
ik mijn advocaat geregeld voor de voeten. Er is nog van alles mogelijk. Geef me
de tijd, wil ik het RIOD zeggen. Geef me de tijd om geld te vinden voor het Anne
Frank Center - zodat het werk, die missie, door kan gaan.'

Toine Heijmans

Cor Suijk FOTO GUUS DUBBELMAN - DE VOLKSKRANT

Literatuur ; Taal- en Letterkunde ; Kunst ; Kunst en Cultuur

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              44 of 140 DOCUMENTS

                                 de Volkskrant

                               September 1, 1998

Machtsvacuum

SECTION: ECONOMIE; Pg. 15

LENGTH: 464 words


In Moskou worden de kaarten driftig geschud. De heren Jeltsin, Tsjernomyrdin,
Berezovski, Zjoeganov en ietwat achteraf de wat afgebladderde Zjirinovski zitten
midden in een buitengewoon spannend potje: wie krijgt deze keer de joker en wie
de zwarte piet?

Zal Jeltsin er alsnog in slagen bij de tweede of derde stemronde 'zijn'
kandidaat Viktor Tsjernomyrdin door de Doema als premier aanvaard te krijgen? Of
houdt het Russische parlement voet bij stuk en komt er een regeringsleider die
dichter in de buurt staat van de communisten? Zal Jeltsin zich wellicht alsnog
genoodzaakt zien het veld te ruimen?

Het spel is uitermate ondoorzichtig en bluf speelt een voorname rol. Het is ook
niet voor het eerst dat het gespeeld wordt. Enkele maanden geleden werd Jeltsins
intussen mislukte jonge beschermeling Kirijenko ook pas in derde instantie door
de Doema als minister-president geaccepteerd. Dus er is nog hoop voor
Tsjernomyrdin, zou daaruit mogen worden afgeleid, al is een score van 94 stemmen
voor en ruim 250 tegen niet direct bemoedigend.

Nee, het is zeker niet voor het eerst dat het Russische politieke spel, zoals
het tussen president, regering, parlement en roofbaronnen op de achtergrond,
wordt gespeeld, aanleiding geeft tot cynisch commentaar. En toch is het deze
keer anders, grimmiger, gevaarlijker. De inzet is onverantwoordelijk hoog.

De Russische economie staat op het punt van instorten. Het wankele bouwsel van
een pseudo-markteconomie, met superrijke tycoons, een verarmde bevolking,
oligopolies in plaats van concurrentie, en alomtegenwoordige corruptie waar
rechtsregels hadden moeten bestaan, schudt op zijn grondvesten.

En het is het Russische volk, dat zich de dageraad na de communistische
dictatuur zonder twijfel ooit anders had voorgesteld, dat het gelag moet
betalen. Dat de Russen een peilloze minachting koesteren voor hun
'democratische' (Jeltsin cum suis) en communistische politici is te begrijpen.

Alle betrokkenen hebben zichzelf zozeer in diskrediet gebracht, dat er sprake is
van een machtsvacuum. Jeltsin zou immers, anders dan bij de bestorming van het
Russische Witte Huis in 1993, geen militairen de straat op kunnen krijgen om
zijn zin door te drijven. En het is ook de vraag of de communisten van Zjoeganov
wel in staat zouden zijn de straat tegen Jeltsin te mobiliseren. Want ook zij
hebben hun krediet in de ogen van de gewone burgers al lang verspeeld.

Midden in deze impasse, deze onheilspellende rust, landt het vliegtuig van
president Clinton in Moskou. Hij is gekomen omdat het was afgesproken, en om
zijn vriend Jeltsin moed in te spreken. Och arme. Hij heeft in Moskou niemand om
zaken mee te doen en niets op zak om de crisis te verlichten.

Regering ; Staatsrecht ; Recht ; Politiek en Staat

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              45 of 140 DOCUMENTS

                                 de Volkskrant

                                August 29, 1998

Topspelers erg zuinig op rating

BYLINE: GERT LIGTERINK

SECTION: ECONOMIE KATERN; Pg. 37

LENGTH: 1128 words


In New in Chess klaagt de Amerikaan Yermolinsky zijn nood. Anderhalf jaar
geleden ging alles geweldig met hem. Hij voelde zich onoverwinnelijk en had het
idee dat hij elk toernooi naar zijn hand kon zetten. Helaas, het tij is gekeerd.
De goede vorm heeft hem verlaten, schaken is hard werken geworden en hij is
veertig ratingpunten kwijtgeraakt.

Over 'die ellendige rating' lucht Yermolinsky zijn hart. De topspelers houden
volgens hem op kunstmatige wijze hun ratings intact door alleen onderling te
spelen in toernooien van de hoogste categorie.

Als voorbeeld noemt hij de Bulgaar Topalov. 'Hij speelde als een idioot in 1997,
in bijna elk toernooi eindigde hij in de min en toch staat hij nog steeds op
2740'.

Yermolinsky geeft meer spelers ervan langs. Karpov bijvoorbeeld - 'hij wint twee
a drie partijen per jaar en wil altijd wereldkampioen blijven' - en de groep die
lang niet altijd mag meedoen in de toptoernooien maar wel het voorbeeld van de
allersterksten volgt: Polgar, Gelfand, Salov en de twee jonge Russische
nieuwkomers aan de top Roeblevsky en Zviagintsev. 'Hoeveel partijen hebben zij
tot dusver in 1998 gespeeld? Samen?'.

Ik heb het even nagekeken en inderdaad, toen Yermolinsky zijn artikel schreef,
hadden de vijf door hem gewraakte spelers nog niet veel laten zien. Samen
speelden ze 83 partijen, ongeveer evenveel als Loek van Wely in zijn eentje.

Wel hebben sommigen van hen sindsdien hun leven gebeterd. Judit Polgar deed
zelfs wat Yermolinsky de toppers vaker zou willen zien doen. Ze mengde zich
onder het gewone volk in de US open en deelde de hoofdprijs.

Zo ver gingen Gelfand en Roeblevsky niet. Zij namen deel aan een nieuw
onderonsje van de wereldtop in het Poolse Polanica Zdroj. Anatoli Karpov was ook
van de partij en ondervond op pijnlijke wijze wat een wereldkampioen kan
verwachten die slechts op zijn routine teert. Hij eindigde met 4 uit 9 in de
achterhoede na negen bijzonder ongeinspireerde partijen.

Gelfand was de uitblinker van het toernooi. Hij won de hoofdprijs voor Alexei
Sjirov die hij in de onderlinge partij op schitterende wijze versloeg:

Gelfand - Sjirov

Polanica Zdroj 1998

1. d2-d4 Pg8-f6 2. Pg1-f3 g7-g6 3. c2-c4 Lf8-g7 4. Pb1-c3 d7-d5 5. c4xd5 Pf6xd5
6. e2-e4 Pd5xc3 7. b2xc3 c7-c5 8. Ta1-b1 0-0 9. Lf1-e2 c5xd4 10. c3xd4 Dd8-a5+
11. Lc1-d2 Da5xa2 12. 0-0

Honderden partijen zijn op dezelfde wijze begonnen en de ingewikkeldste
varianten zijn uitgeanalyseerd tot voorbij de twintigste zet. In deze partij
valt het mee, het nieuwtje komt al bij de negentiende zet.

12 . . . Lc8-g4 13. Ld2-g5 h7-h6 14. Lg5-h4 a7-a5

Onlangs geintroduceerd door Ivan Sokolov in een partij tegen Lautier.

15. Tb1xb7 g6-g5 16. Lh4-g3 a5-a4 17. h2-h4 a4-a3 18. h4xg5 h6xg5 19. Tb7-c7

Dit had Gelfand thuis bedacht. Wit verhindert . . . Pb8-c6 en kan onder
omstandigheden Le2-c4 spelen.

19 . . . Pb8-a6 20. Tc7xe7 Da2-b2

Misschien waren zwarts laatste twee zetten niet de sterkste maar ik kan me
Sjirovs keuze voorstellen. De a-pion dreigt door te lopen en wits volgende zet
lijkt op het eerste gezicht onmogelijk.

21. Le2-c4! Db2-b4 22. Lc4xf7+

Dit zag Sjirov wel degelijk aankomen. De loper is onkwetsbaar, na 22 . . . Txf7
23. Txf7 Kxf7 24. Pxg5+ wint wit.

22 . . . Kg8-h8

Maar wat nu? De toren op e7 heeft geen veld.

Zie diagram 1

23. Te7-d7!!

Toch wel. Wit heeft er een toren voor over om het paard op f3 te ontpennen.

23 . . . Lg4xd7 24. Pf3xg5 Db4-b6 25. Lf7-e6!!

En nog een prachtzet, ditmaal om de horizontale werking van de zwarte dame te
onderbreken.

25 . . . Db6xe6

Er is niets beters. Na 25 . . . Le8 26. Dg4 Tf6 27. Le5 Txe6 geeft wit mat met
28. Pf7+ en 29. Dxg7.

26. Pg5xe6 Ld7xe6 27. Lg3-e5

Uiteraard moet wit krachtig doorpakken. Zwarts a-pion staat nog op het bord en
zou gevaarlijk kunnen worden.

27 . . . Tf8-f7 28. Dd1-h5+ Kh8-g8 29. Dh5-g6 Le6-d7

Zwart doet gedwongen zetten. Na 29 . . . Lb3 komt 30. Lxg7 Txg7 31. Db6 Lf7 32.
Db7.

30. Le5xg7 Tf7xg7 31. Dg6-d6

Beslissend. Wit dreigt zowel 32. Dxa3 als 32. Dd5+.

31 . . . Kg8-h7 32. Dd6xa3 Pa6-c7 33. Da3-e3 Pc7-e6 34. d4-d5 Pe6-g5 35. f2-f4
Pg5-h3+ 36. Kg1-h1 Ta8-a2

Nog een aardige schwindle. Na 37. gxh3? Tgg2 maakt zwart remise.

37. f4-f5 Ph3-g5 38. f5-f6 Tg7-g6 39. f6-f7 . . .

Zwart geeft op.

Gelfand stelde de toernooizege veilig met een winstpartij van een geheel andere
orde.

Gelfand - Markowski

Polanica Zdroj 1998

1. d2-d4 d7-d6 2. Pg1-f3 Pg8-f6 3. c2-c4 g7-g6 4. Pb1-c3 Lf8-g7 5. e2-e4 0-0 6.
Lf1-e2 Pb8-a6 7. 0-0 e7-e5 8. Tf1-e1 c7-c6 9. Le2-f1 e5xd4 10. Pf3xd4 Pf6-g4 11.
h2-h3 Dd8-b6 12. h3xg4 Db6xd4 13. Dd1-f3 Dd4-e5

Een openingsvariant waarvan zwart weinig te verwachten heeft. Zonder grote
inspanningen krijgt wit druk tegen de pion op d6.

14. g4-g5 De5-e7 15. Df3-g3 Pa6-c5 16. Lc1-f4 Lg7-e5 17. Ta1-d1

Alles nog bekend. Zwart moet rekening houden met het kwaliteitsoffer Td1xd6.

17 . . . f7-f6 18. g5xf6 Tf8xf6

Ook na 18 . . . Dxf6 19. Lxe5 dxe5 20. b4 leidt zwart een hondenleven.

19. Lf4xe5, De7xe5

Zie diagram 2

20. b2-b4!

Een zet waaraan niet iedereen zou hebben gedacht. Wit laat zijn pionnenskelet
verminken en gunt het zwarte paard een prachtig veld op e5. Althans, zo lijkt
het.

20 . . . De5xg3 21. f2xg3 Pc5-d7 22. e4-e5!

Maar Gelfand heeft dieper gekeken. Het pionoffer blijkt de inleiding tot de
volledige lamlegging van zwarts stelling.

22 . . . d6xe5 23. Pc3-e4 Tf6-f7 24. c4-c5 Kg8-g7 25. Lf1-c4 Tf7-e7 26. a2-a4
Te7-e8

Zwart had geen goede zetten. Na 26 . . . Pf8 komt 27. Td8.

27. Te1-f1 Te8-e7 28. Td1-d2 b7-b5 29. a4xb5 c6xb5 30. Lc4-d5 . . .

Zwart geeft op.

Karpovs lijdensweg in Polanica laat zich goed illustreren door de volgende
partij. Kasparov zei eens dat men als topspeler niet een leven lang toe kan met
de 4 . . . Pd7 variant in de Caro Kann. Hij lijkt gelijk te krijgen.

Roeblevsky - Karpov

Polanica Zdroj 1998

1. e2-e4 c7-c6 2. d2-d4 d7-d5 3. Pb1-d2 d5xe4 4. Pd2xe4 Pb8-d7 5. Lf1-c4 Pg8-f6
6. Pe4-g5 e7-e6 7. Dd1-e2 Pd7-b6 8. Lc4-d3 h7-h6 9. Pg5-f3 c6-c5 10. Lc1-e3
Pb6-d5 11. Pf3-e5 a7-a6 12. Pg1-f3 Dd8-c7 13. 0-0 c5xd4 14. Le3xd4 Lf8-c5 15.
Ld3-b5+ Ke8-f8 16. Ld4xc5+ Dc7xc5 17. Lb5-c4 g7-g6 18. Lc4xd5 Pf6xd5 19. c2-c4
Pd5-f6 20. a2-a3 Lc8-d7 21. Tf1-d1 Ld7-e8 22. b2-b4 Dc5-e7 23. De2-b2 Kf8-g8 24.
Td1-d4 Kg8-h7 25. Ta1-d1 Th8-f8 26. Td1-d3 Ta8-c8 27. h2-h3 Tc8-c7 28. Db2-d2
Kh7-g7 29. Td4-d8 Pf6-g8 30. Td3-d6 Le8-a4 31. Td8xf8 De7xf8 32. Dd2-d4 Kg7-h7
33. Td6-d8 Df8-e7 34. c4-c5 La4-e8 35. Dd4-d6 Le8-a4 36. Td8-f8

Zie diagram 3

36 . . . f7-f6 37. Tf8-f7+ De7xf7 38. Pe5xf7 Tc7xf7 39. Dd6xe6 . . .

En Karpov rekte de hopeloze strijd nog tot de 69ste zet.

Schaken ; Sport ; Denksport

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              46 of 140 DOCUMENTS

                                 de Volkskrant

                                August 29, 1998

Het voorspelbare fiasco van Het Net

BYLINE: FRANCISCO VAN JOLE

SECTION: STROOM; Pg. 5

LENGTH: 793 words


KPN deed de introductie van Het Net een jaar geleden met veel geronk gepaard
gaan. Wat is er sindsdien gebeurd?

VORIG JAAR september lanceerde KPN met veel tamtam Het Net, een 'nationaal'
Internet. 'KPN biedt haar acht miljoen klanten een gratis e-mail-adres aan',
ronkten de berichten. Kosten van de operatie: 600 miljoen gulden. Topman Ben
Verwaayen voorspelde dat voor het einde van 1998 twee miljoen Nederlanders over
de elektronische snelweg zouden surfen. Providers raakten nerveus en klaagden
over concurrentievervalsing.

Het Net zou de bevolking kennis moeten laten maken met de nieuwe vormen van
digitale communicatie. En omdat Internet zo vreselijk groot is dat men er
welhaast moet verdwalen, zou Het Net de angst van de gewone burger bestrijden
door er een hek omheen te zetten. 'Buiten Nederland' surfen was onmogelijk
gemaakt. Om die lacune op te vullen zouden online winkelcentra worden ingericht
en aparte diensten geleverd, zeg maar: een digitaal Centerparcs.

Een jaar later kan de balans worden opgemaakt. Volgens KPN telt Het Net nu 75
duizend abonnees die een e-mail-adres hebben. Dat is niet meer dan een fractie
van de twee miljoen mensen die men aan het eind van dit jaar dacht te bereiken.
Een verbetering zit er amper in, zelfs niet aan de hand van de cijfers van KPN.
In januari van dit jaar, drie maanden na de start, was het aantal abonnees 50
duizend. Nu, negen maanden later, blijkt dit aantal met de helft gegroeid. Zelfs
als die groei zich voortzet zal het nog jaren duren voordat het aantal van een
miljoen abonnees wordt bereikt.

Ter vergelijking, De Digitale Stad, een door vrijwilligers opgezette Amsterdamse
provider die eveneens beperkte toegang tot Internet aanbiedt maar het zonder
miljoenenbudget moet doen, telt volgens eigen opgave 88 duizend gebruikers.

KPN spreekt niettemin van een succes en schermt met andere cijfers. Zo zou er
dagelijks zeventig- tot tachtigduizend keer worden ingebeld op Het Net, een
aantal dat overigens gelijk is aan de cijfers van begin dit jaar. Ook zouden 380
duizend verschillende gebruikers minstens een keer op Het Net hebben
rondgesnuffeld. Dat lijkt misschien veel, maar betekent wel dat een groot aantal
van die 'kijkers' geen nut zag in een verdere aanmelding.

Ook de snelheid, een van de beloofde voordelen van Het Net, stelt tijdens een
kennismakingstocht teleur. Webpagina's verschijnen op het oog langzamer op het
scherm dan bij een normale Internet-provider.

Het jongste wapen van KPN om Het Net alsnog tot een succes te maken is de
'Net.Box', een als doosje vermomd computertje van achthonderd gulden dat op de
televisie aangesloten kan worden. Het idee is dat men dan kan websurfen zonder
pc. Daar zou grote behoefte aan zijn.

Soortgelijke initiatieven in andere landen leiden een kwakkelend bestaan of zijn
een vroegtijdige dood gestorven. Het minst slecht vergaat het WebTV, een door
Microsoft opgekochte Amerikaanse onderneming, die miljoenen investeert in
exclusieve diensten en een jaar na de lancering volgens eigen zeggen 350 duizend
gebruikers telt. Een opvallend laag aantal voor wat een baanbrekende technologie
zou moeten zijn om 'technofoben' over de informatiekloof te trekken. Via de pc
surfen in de VS circa 70 miljoen mensen.

'Het Net is het debacle geworden dat we er van verwachtten', stelt Fred Eisner
van de providersvereniging NLIP. Problemen voor providers of een terugval in het
aantal abonnees heeft Het Net volgens hem nauwelijks opgeleverd. 'Het heeft
hoogstens Internet enige imago-beschadiging opgeleverd omdat er vanwege de naam
een voortdurende begripsverwarring heerst.'

De mislukking van Het Net valt te verklaren uit de opzet. De kracht van Internet
is dat het geen grenzen kent. KPN dacht van Internet een succes te maken door
het te beperken tot Nederland, en het zo van zijn grootste aantrekkingskracht te
ontdoen.

Die benadering is bij KPN niet nieuw. Het bedrijf heeft er een handje van
producten hun sterkste kanten te ontnemen. Zo lanceerde KPN Sport 7, een
tv-zender die dacht voetbal populair te maken door het aantal kijkers te
beperken. En het inmiddels in de vergetelheid geraakte Greenpoint, een soort
mobiele telefoon die amper mobiel was omdat de beller eerst een speciaal punt
moest opzoeken waar verbinding gemaakt kon worden; meestal in de buurt van een
openbare telefooncel.

Het Net kan het overigens nog wel even uitzingen. De beperkte opzet limiteert
een van de grootste kostenposten waar gewone providers mee kampen: dataverkeer
en de bijbehorende dure internationale verbindingen. Verder genereert Het Net
extra omzet voor KPN. Minstens 70 duizend telefoontikken per dag. En daar was
het allemaal om te doen.

Francisco van Jole

Telecommunicatie ; Infrastructuur

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              47 of 140 DOCUMENTS

                                 de Volkskrant

                                August 18, 1998

'Opleiden is onze taak'

BYLINE: WILLEM VISSERS

SECTION: SPORT; Pg. 11

LENGTH: 831 words


De spelers van het Nederlands elftal zijn vrijwel allemaal uit de nationale
competitie verdwenen. Hun plaatsen zijn ingenomen door buitenlanders. Ooit was
er sprake van een typisch Nederlandse voetbalcultuur. Deze week begint de nieuwe
competitie: wat is er nog over van de vaste waarden? Vandaag Edward Sturing, die
bij Vitesse assistent-trainer werd om de Portugees Artur Jorge te souffleren.

DOLGRAAG zou Edward Sturing zien dat Vitesse een keer landskampioen werd, maar
wel met ook Nederlandse voetballers in de ploeg. 'Ik hoop niet dat elftallen uit
elf buitenlanders gaan bestaan. Mede daarom leiden we op. Dat is ook onze taak.'

Sturing vermoedt dat voorzitter Karel Aalbers geen probleem zou hebben met een
kampioensploeg van louter spelers uit den vreemde, maar hij, 35 jaar en dit
seizoen alleen nog in noodgevallen actief als rechtsachter, is resoluut: 'Ik heb
ook hart voor het Nederlandse voetbal.'

'Kijk naar wat het Nederlands elftal teweeg bracht tijdens het WK. Als je geen
spelers meer opleidt, kun je dat nationale elftal vergeten, want je moet niet
denken dat internationals op straat worden geboren en meteen in de top van de
wereld meekunnen.'

Sinds het Bosman-arrest de Europese grenzen wijd opende, is de competitie
overstroomd met voetballers van over de grens, vaak uit landen met lagere lonen.
De buitenlanders, van wie velen tweede garnituur zijn, vervingen de beste
Nederlanders en de vele nationale suptoppers die naar lucratiever oorden
vertrokken.

Soms vraagt Sturing zich geergerd af wat de nieuwelingen toevoegen. 'Sommigen
zijn fantastisch, van hen geniet het publiek. Voor anderen zeg ik: sorry, zet
daar een Nederlandse jongen van twintig jaar neer en laat die rijpen. En dat
heeft niets met discriminatie te maken. Clubs moeten zo wijs zijn alleen
versterkingen te halen.'

Twee miljoen gulden per jaar kost de jeugdopleiding van Vitesse. In
tegenstelling tot het eerste elftal stellen de jeugdtrainers zelfs links- en
rechtsbuitens op. Het uitstervende ambacht van de flankspeler is nuttig om te
leren, vinden ze bij Vitesse. 'Het is moeilijk om een man te passeren aan de
zijkanten. Als je dat beheerst, kun je straks in andere systemen ook op andere
posities spelen', aldus Sturing, die twee jaar de C-jeugd trainde en daarmee het
landskampioenschap veroverde.

Afgezien van het belang van opleiden voor de continuiteit van het nationale
voetbal, speelt herkenning door het publiek een rol. Hij verwijst naar Arnhemmer
Theo Bos, die jarenlang in het eerste elftal speelde en de oogappel van het volk
was.

Bovendien hebben buitenlanders soms moeite om typisch Nederlandse tactische
beginselen te begrijpen, zoals het aanvallen met vleugelspelers, het vroegtijdig
storen van de opbouw van de tegenstander of dominant gedrag.

'Het leuke van Nederlands voetbal is dat we daadwerkelijk proberen te
voetballen. We hebben een grote mond over die fantastische Italiaanse en Spaanse
competitie, maar als ik naar wedstrijden kijk op Canal+, denk ik: ja, zijn
jullie hier eigenlijk om te voetballen?'

Vitesse contracteerde een jaar geleden de Italiaan De Marchi en die verklaarde
zijn Nederlandse ploegmakkers voor gek. Wat, een-op-een achterin, vroeg hij zich
af. Drie, vier man in het centrum en een spits die wel een keer scoort, zo wilde
hij het zien. 'De Marchi heeft zich moeten aanpassen. Wij proberen zelf het spel
te maken, zoals het Nederlands elftal liet zien op het WK. Maar we wonnen niet
in Frankrijk, dat is waar. Misschien is dat tekenend, het naieve van Nederland.'

In elf jaar zag Sturing het betaald voetbal bij Vitesse veranderen van een club
die voor 800 toeschouwers wegkwijnde in de eerste divisie tot eentje die de
traditionele top-drie daadwerkelijk bedreigt, temidden van een puur zakelijke
wereld met een supermodern stadion.

'Als je die commercialisering erg vindt, moet je niet doorgaan. Bovendien
verdien je nu ook vijf, zes keer zoveel als in die tijd. Ik ben begonnen voor
ongeveer 20.000 gulden bruto per jaar, als semi-prof. Als ik nu zie wat een
jongen van achttien verdient...

'Voetbal ging altijd om geld, maar nu nog veel meer dan pakweg tien jaar
geleden. Daardoor is ook de cultuur veranderd. Het gevoel voor humor is
afgenomen. Wat vroeger nog een beetje hobby was, is nu werk. Het is jammer dat
voetbal duur wordt voor Jan met de Pet, maar als club heb je geen keus. Ook de
spelers zijn veranderd. Vroeger werkten we overdag en verdienden we 's avonds
geld met onze hobby.'

Sturing was lange tijd semi-prof en werkte bij de Postbank. 'Ik ben blij dat ik
die ontwikkeling als voetballer en als mens heb meegemaakt. Ik weet hoe hard
mensen moeten werken voor een salaris waar voetballers om lachen. Ik was blij
dat ik een contractje had, dat ik betaald voetbal speelde. Ik heb in het
bedrijfsleven reorganisaties meegemaakt; mensen die hypotheken hadden en op
straat werden geflikkerd.'

Willem Vissers

Edward Sturing FOTO XANDER REMKES

Voetbal ; Sport

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              48 of 140 DOCUMENTS

                                 de Volkskrant

                                 August 8, 1998

De aangeschoten gans van The Star

BYLINE: HANS MOLEMAN

SECTION: WETENSCHAP; Pg. 3

LENGTH: 1017 words


Geen kijkcijfers, maar leescijfers - de Zuidafrikaanse kwaliteitskrant The Star
wil dagelijks de mening van de abonnees weten. De vaste misdaadrubriek blijkt
het succesnummer.

LEZER! Dit stukje wilt u helemaal niet lezen. Er staat namelijk geen grote
kleurenfoto bij, het is geen diep-menselijk verhaal, het onderwerp hakt ook niet
direct hard in op uw eigen leven, het gaat niet over pillen en gezondheid, er
zit zelfs geen dosis dierenleed, misdaad of geweld in.

Doorbladeren maar.

Dat althans zou de grove conclusie kunnen zijn, als je afgaat op het
lezersonderzoek dat de Johannesburgse krant The Star sinds een jaar doet. Het
dagblad, dat zich profileert als een van de schaarse kwaliteitskranten van
Zuid-Afrika, doet wat in de televisiewereld al vele jaren normaal is: het peilt
wat de consument van het dagelijkse produkt vindt.

Er is nog bijna geen krant ter wereld die dat doet. Dat komt omdat journalisten
eigenzinnige mensen zijn, die het gevoel in hun onderbuik meer vertrouwen dan
zoiets quasi-wetenschappelijks als continu leescijferonderzoek. De lezer slikt
wat de redacteur tikt, en daarmee basta.

The Star besloot vorig jaar, in navolging van de Braziliaanse krant O'Globo, wel
stelselmatig de mening van de lezer te gaan vragen. Reden: zorg over de
toekomst. Er wordt over de hele wereld minder krant gelezen, en Zuid-Afrika is
geen uitzondering. In Johannesburg werd een panel geformeerd van twaalfduizend
lezers, en iedere avond wordt met behulp van een computerprogramma een ander
deel van het panel uitverkoren om telefonisch te vertellen wat ze van de krant
van die ochtend vonden.

De enqueteurs leggen de lezers een aantal vaste vragen voor. De meeste aandacht
gaat uit naar de voorpagina: wat vindt de consument van de fotokeuze, de
openingskop, het openingsverhaal? Verder wordt doorgaans gevraagd hoe de
opiniepagina is gevallen, de feature (wat bij de Volkskrant de Voorkant heet, de
opening van het tweede katern), het commentaar, de sport. Per dag kunnen vragen
worden toegevoegd over speciale onderwerpen.

Van het resultaat wordt een rapportje gemaakt dat de volgende ochtend ter
redactie wordt doorgenomen, op de nieuwsvergadering van tien uur. Van de
verzamelde dagrapporten worden verder wekelijks en maandelijks analyses gemaakt.

De oogst van het eerste jaar stemt Jos Kuper, hoofd marketing en onderzoek van
de Zuid-Afrikaanse tak van de Independent Newspapers-groep, tevreden. The Star
is het vlaggeschip van de veertien kranten die dit concern van de Ierse
mediamagnaat en ketchup-koning Tony O'Reilly in Zuid-Afrika bezit.

'Het lezersonderzoek blijkt een sterk journalistiek instrument', beweert Kuper.
Ze presenteerde haar onderzoek onlangs op een congres in Japan aan dagbladbazen
uit de hele wereld. Veel hoofdredacteuren beluisterden haar expose met
achterdocht: een krant, die maak je immers met vingertoppen-gevoel en niet door
te vragen wat de lezer lekker vindt.

Volgens Kuper hoeven journalisten echter niet bang te zijn dat ze door
consumentenonderzoek worden gekneveld. Het is een hulpmiddel, geen dwangbuis,
bezweert ze, de gevoelige relatie kennend tussen marketingafdeling en redactie
bij iedere zichzelf respecterende krant. Een hulpmiddel om de journalistieke
formule scherp te houden.

Want tobben over de formule, dat gebeurt veel bij kranten. Vooral als ze lezers
verliezen. Wat doen we fout? Maar ook bij kranten die het goed doen breekt de
hoofdredacteur zich vaak het hoofd. Waarom doen we het eigenlijk zo goed?

Wie denkt dat een dagelijkse enquete nieuw licht in de duisternis kan brengen,
komt wel een beetje bedrogen uit. Een jaar onderzoek bij The Star leert vooral
dat de journalistieke onderbuik zo slecht nog niet is. Want welke krantenmaker
weet eigenlijk niet dat een stevige foto bij een verhaal wonderen doet, dat een
sprekende kop lokt, dat menselijke verhalen het beter doen dan dorre
beleidsstukken, en dat misdaad en enge ziektes goed in de markt liggen?

De journalistieke kwestie is vooral: hoe maak je met die weetjes een krant die
deugt? Wat moet de redactie van The Star met het onderzoeksgegeven dat de lezer
een voorpaginafoto zeer hoog waardeert, indien er een gans op staat met een pijl
door de poot, of van een op straat neergeschoten rover? Fotografen en
verslaggevers meer in de buurt van vijvers, dierentuinen en duistere stegen
posteren?

Zover gaat The Star nog niet. Maar de verleiding de lezer op die wijze meer te
behagen ligt onwillekeurig natuurlijk wel op de loer, en volgens sommige
waarnemers wordt de krant daar niet beter van. Een oudgediende van The Star
merkte onlangs op dat 'zijn' krant als gevolg van de nieuwe aandacht voor de
lezersvoorkeur steeds vaker populistisch uit de hoek komt, vooral op de
voorpagina.

Ook op de redactie leeft scepsis, maar redacteuren houden wel rekening met het
onderzoek. The Star peinst er bijvoorbeeld niet over de vaste misdaadrubriek op
pagina twee maar eens te schrappen. Het is een succesnummer, zo blijkt uit het
onderzoek. 'Misdaad scoort, zeker in Johannesburg', weet een van de
verslaggevers.

En mocht een redacteur bij het tikken van zijn verhaal even de marktgerichte weg
kwijt zijn, dan kan hij nog altijd terugvallen op de onderlegger van zijn
computermuis. De mousepad is bedrukt met korte informatieblokjes over de
interesses van de vijf doelgroepen - zakenwereld, yups, cultuurliefhebbers, Jan
Modaal en diens vrouw - waarop de krant mikt.

Ietwat betuttelend? Kuper vindt van niet. Haar uitsmijter: goede dagbladen
worden gemaakt door goede redacteuren, niet door goed onderzoek. Maar
verstandige redacteuren investeren wel in gedegen onderzoek om beter bewapend de
slag in te kunnen gaan om een hogere oplage.

Trekt The Star nu meer lezers? De oplage is het afgelopen jaar inderdaad met
enkele duizenden gestegen, tot iets boven de 160 duizend kranten. Maar Kuper
durft nog niet de conclusie te trekken dat dit te danken is aan het
lezersonderzoek. Het is maar dat u het weet, lezer. Hallo, bent u er nog?

Hans Moleman

Zuidafrikaans bezorger op pad met The Star ANTON HAMMERL

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              49 of 140 DOCUMENTS

                                 de Volkskrant

                                 August 7, 1998

Tien jaar strafkamp Birma; MINKA NIJHUIS DOET VERSLAG VAN VASTBERADEN STRIJD OM
DEMOCRATISERING

BYLINE: MARIANNE BOISSEVAIN

SECTION: DAG IN DAG UIT; Pg. 23

LENGTH: 1200 words


GEEN MENS weet hoeveel doden er in Birma zijn gevallen bij de volksopstand voor
democratie van tien jaar geleden. Er waren dagen dat de inwoners van Rangoon
legertrucks vol lijken door de hoofdstad zagen rijden. Toch meldden de militaire
autoriteiten dan slechts de dood van een student.

Om de doden werd gevochten. De demonstrerende studenten, die in de loop van hun
maandenlange acties steeds meer steun kregen van boeddhistische monniken en
gewone burgers, wilden de met bloed besmeurde lijken aan zoveel mogelijk mensen
laten zien, als bewijs van de wreedheid van de ordetroepen. Leger en politie
wilden de doden juist zo snel mogelijk afvoeren en verbranden.

De buitenlandse diplomaten in Rangoon, die in die roerige maanden van maart tot
september 1988 een onmisbare bron van informatie werden, probeerden zich zo goed
mogelijk te informeren bij getuigen, bij artsen, bij ziekenhuizen. Maar ze
moesten er een slag naar slaan. 'Honderden doden', zeiden ze, als de
demonstraties voor democratie dagen achtereen keihard waren neergeslagen.
'Duizenden doden, alleen al in Rangoon', meldden ze toen de acties opnieuw
oplaaiden en zich over heel Birma begonnen uit te breiden.

'Duizenden doden' vallen er dus te herdenken op de tiende verjaardag van
'8-8-'88', zoals de stakingsdag die op 8 augustus 1988 de climax van de
volksopstand vormde, in de Birmese volksmond wordt aangeduid. Maar niet alleen
morgen wordt er aan de slachtoffers gedacht. 'Denk maar niet dat 1988 vergeten
is. Nog bijna dagelijks denk ik aan al die mensen die zijn omgekomen', zegt een
vrouw die een theehuis drijft in Smokkelwaar - Verhalen uit Birma, een nieuw
boek van de journaliste Minka Nijhuis.

De vrouw van het theehuis was vroeger docente aan de universiteit. Dat was
voordat alle instellingen voor hoger onderwijs in 1988 werden gesloten, om te
voorkomen dat de studenten nieuwe acties zouden ondernemen. Vier jaar lang
bleven ze dicht.

'Aan de heropening in 1992 ging een grondige reorganisatie vooraf', schrijft
Nijhuis. 'De rectoren van het Rangoon Institute of Technology en de Rangoon
University waren ontslagen of tot een vervroegd pensioen gedwongen. Duizenden
leraren uit de steden waren overgeplaatst naar het platteland. Het werd hun net
als ander overheidspersoneel verboden lid te worden van een politieke partij.
Ook moesten ze allemaal een vragenlijst invullen waaruit hun politieke voorkeur
af te leiden viel. 'Kan iemand die met een buitenlander is getrouwd het land
leiden?', luidde een van de vragen. Een rechtstreekse verwijzing naar
(oppositieleidster Aung San) Suu Kyi, die met een Engelsman is getrouwd.
Honderden leerkrachten die niet de gewenste antwoorden gaven, verloren hun
baan.'

Het leger houdt de studenten bezig met verplichte sportmanifestaties en
culturele festivals, zodat ze geen tijd hebben voor politieke activiteiten,
vertelt de vader van een stel studerende kinderen. Geen wonder dat veel van de
jongerejaars vooral belangstelling hebben voor uitgaan en geld verdienen, zoals
zijn dochters zeggen.

Studentenactivisten worden geterroriseerd, hun familie geintimideerd. Nijhuis
vertelt het indrukwekkende relaas van een jongen die zich in 1988 al op
14-jarige leeftijd met hart en ziel in de strijd voor democratie stortte. Een
jaar later moest hij onderduiken. 'Een maand lang folterde de MI (militaire
inlichtingendienst) zijn vader om informatie te krijgen over de verblijfplaats
van zijn zoon. Ook na zijn vrijlating bleef de familie onder strenge controle
staan. De MI ging zelfs zover dat geheime agenten een theehuis openden in de
straat om het gezin voortdurend in de gaten te kunnen houden.'

Negen jaar lang zat de jongen ondergedoken, nu eens bij mensen thuis, dan weer
in een pagode. 'Weet je, er zijn heel veel mensen opgepakt en gemarteld vanwege
mij', zegt hij - inmiddels balling geworden - tegen Nijhuis. Soms hoorde hij het
echtpaar bij wie hij ondergedoken zat, ruzie over hem maken. 'Bij elke hap die
ik nam, vroeg ik me af of ik niet te veel at, bij elke bezoeker die ik ontving,
twijfelde ik of het er niet een te veel was, of de risico's voor mijn gastheren
niet te groot werden.' Maar hij bleef zijn kritische politieke analyses
schrijven.

Ondanks alle sportmanifestaties, ondanks alle intimidaties is het de militaire
machthebbers van Birma niet gelukt de studenten rustig te houden. In 1996 gingen
ze opnieuw de straat op. Nijhuis was er getuige van hoe een jongere lichting
studenten onverschrokken de strijdliederen uit 1988 aanhief. Hun voornaamste eis
was het recht op een eigen studentenvakbond. 'Maar eigenlijk gaat het erom dat
we democratie willen', vertrouwde een eerstejaars scheikunde haar toe.

Prompt gingen de universiteiten weer op slot. 'Een paar maanden geleden wilden
de autoriteiten dat de lessen hervat zouden worden, maar toen het uitlekte dat
de studenten plannen hadden om opnieuw de straat op te gaan, bleven de
universiteitsdeuren dicht. Tweehonderdduizend jongeren zitten thuis. Een nieuwe
generatie die opgroeit zonder hoger onderwijs', constateert Nijhuis somber.

Minka Nijhuis kent Birma goed. Goed genoeg om af en toe een mysterie te
ontraadselen. 'Rangoon is altijd in de greep van geruchten en speculaties.
Aanvankelijk dacht ik nog dat het zoiets was als het leren van een taal, maar ik
merkte als snel dat Birmezen zelf ook hopeloos verstrikt raakten in al die vage
berichten.'

En ze kan er prachtig over vertellen. Ook als er af en toe even iets moet worden
uitgelegd. De economische ontwikkeling van Birma - vanaf het aantreden van Ne
Win (in 1962) met zijn Birmese Weg naar het Socialisme tot op heden - wordt in
een prettig leesbare alinea samengebald. En de geschiedenis van de All Burma
Federation of Students Unions, de oudste en grootste studentenorganisatie van
Birma, laat ze vertellen door twee schichtige studenten, van wie een net vijf
jaar gevangenis achter de rug heeft, die zich nergens veilig voelen voor de
spionnen van de militaire inlichtingendienst.

Geen aspect blijft onbelicht. Van de massale dwangarbeid waarmee het militaire
bewind zijn voor westerse investeerders opengestelde economie probeert op te
krikken, tot de satellietsteden waarheen de kritische geesten uit de steden zijn
verbannen en waar kinderen verhongeren omdat er voor niemand werk is.

Maar al lijkt Birma soms een groot strafkamp, je raakt - met Minka Nijhuis -
onder de indruk van de strijdlust van zijn bewoners. Nobelprijs-winnares Aung
San Suu Kyi is niet de enige die de rug recht houdt onder het juk van de
militairen.

Misschien is het daarom toch terecht dat Nijhuis haar boek besluit met de
optimistische woorden van een van Suu Kyi's partijgenoten. 'Het is met het
bewind als met een toneelgezelschap dat de roem naar het hoofd gestegen is.
Iedereen weet dat de voorstelling is afgelopen. Het publiek stroomt de zaal al
uit, maar de spelers weigeren het podium te verlaten.'

Marianne Boissevain

Minka Nijhuis: Smokkelwaar - Verhalen uit Birma.

Contact; 174 pagina's; Ae 36,90.

ISBN 90 254 1135 5.

Vreedzame demonstratie in Rangoon, 1988. FOTO STEVE LEHMAN/ABC

Kunst en Cultuur ; Kunst ; Taal- en Letterkunde ; Literatuur ; Politiek en staat

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              50 of 140 DOCUMENTS

                                 de Volkskrant

                                 August 7, 1998

Vermeend maakt beleggers onzeker

SECTION: FORUM; Pg. 6

LENGTH: 734 words


Staatssecretaris Vermeend heeft in NOVA gewaarschuwd dat consumenten niet alles
moeten geloven wat banken en verzekeringsmaatschappijen hun voorspiegelen aan
mooie voordeeltjes met geleend geld. Maar de consument raakt in verwarring en de
geldschieters ergeren zich.

Van onze verslaggever

AMSTERDAM

Waarschuwende woorden van staatssecretaris Vermeend van Financien over
langlopend beleggen met geleend geld, hebben geleid tot irritaties tussen
Financien en de verzekeraars en tot verwarring bij de consumenten. Ze vragen
zich af wat er 1 januari gebeurt met hun winstverdriedubbelaars,
vliegwielbeleggingen, vermogenssprinters en wat dies meer zij.

Vermeend waarschuwde consumenten woensdagavond in het tv-programma NOVA 'heel
voorzichtig' te zijn met de stroom aanbiedingen van veel verzekeraars en enkele
banken voor langlopende beleggingsmogelijkheden.

'Als klant zou ik niet alles geloven wat wordt beloofd', zei Vermeend. Hij
waarschuwde tevens dat financiele instellingen voorzichtig moeten zijn met het
voorspiegelen van grote belastingvoordelen over vijf, tien of vijftien jaar.

Vermogensvorming met geleend geld - zoals het leasen van aandelen - is nu
fiscaal dubbel aantrekkelijk. De klant leent geld van een verzekeraar of bank en
koopt een pakket aandelen. De rente over de lening mag worden afgetrokken,
terwijl de koerswinst op termijn belastingvrij is. Dat soort constructies om via
aftrekposten het belastbaar inkomen te drukken en tegelijk vermogensvoordelen te
behalen, worden in het nieuwe belastingstelsel aangepakt. Zo komt er in het voor
2001 voorziene stelsel onder meer een heffing op de nu nog onbelaste
koerswinsten.

In het regeerakkoord worden globaal reeds maatregelen aangekondigd. Om te
voorkomen dat die nog snel omzeild worden, komt Vermeend met een
'anti-ontgaansbepaling'. Die moet voorkomen dat er nu nog snel massaal gebruik
wordt gemaakt van straks verboden constructies. Maar wat hij precies gaat doen,
laat Vermeend in het midden.

Bewust, want de bewindsman weet dat banken en verzekeraars meteen nieuwe wegen
verzinnen als duidelijk is hoe zijn plannen er exact uit zien. Wel belooft
Vermeend dat er voor 'kleine' beleggers een 'passende' overgangsregeling komt.
Wat klein en passend gevonden wordt, is pas na de behandeling van Vermeends
plannen in het parlement duidelijk.

De verzekeraars vinden dat alle bestaande contracten moeten worden
gerespecteerd, maar Vermeend weigert dat te garanderen. Daarbij gaat het
Financien niet om de kleine belegger, maar om 'excessen' als het zogeheten
frontloading. Daarmee wordt alle te betalen rente naar voren gehaald, zodat het
hele bedrag nu nog in een klap van de belasting kan worden afgetrokken.

De Consumentenbond en het Verbond van Verzekeraars vinden dat Vermeend nu binnen
enkele weken helderheid moet geven over de maatregelen. De verzekeraars stellen
dat de cryptische waarschuwingen van de bewindsman geleid hebben tot 'grote
verwarring'. Zowel de Consumentenbond als de verzekeraars zeggen gisteren
tientallen telefoontjes gekregen te hebben van ongeruste klanten.

De verzekeraars ergeren zich aan de 'scherpe toon' van de bewindsman. Vermeend
moet volgens hen niet eisen dat verzekeraars duidelijk moeten zijn tegen hun
klanten, als hij zelf zo vaag blijft. Verder noemen ze het 'merkwaardig' dat
Vermeend consumenten oproept niet meer in te gaan op aanbiedingen die 'op dit
moment volstrekt legaal gebruik maken van de mogelijkheden die de fiscus biedt'.

Om hoeveel geld en gebruikers het daarbij in totaal gaat is niet duidelijk, maar
gezien de stapels folders en mailings houdt Financien het op grote bedragen.
Volgens het Verbond beleggen zeker niet alleen 'de rijken' met geleend geld om
hun belastbaar inkomen te drukken, maar gebeurt het in alle lagen van de
bevolking. Beleggen op krediet zou voor Jan Modaal zelfs de enige mogelijkheid
ook mee te profiteren van de beurshausse. 'Het gaat om beleggingsproducten, geen
belastingproducten', aldus Aegon, dat deze weken juist met twee nieuwe
mogelijkheden komt om aandelen te leasen.

Volgens Financien weten de verzekeraars al sinds het belastingplan voor de 21ste
eeuw, dat vorig jaar is uitgekomen, dat ze hun klanten geen belastingvoordelen
voor de lange termijn moeten beloven.

Belastingen ; Nationale Economie ; Overheidsfinancien ; Bank en
verzekeringswezen ; Beleggen ; Economie ; Financien

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              51 of 140 DOCUMENTS

                                 de Volkskrant

                                 August 1, 1998

Jacht op Clinton

SECTION: BINNENLAND; Pg. 3

LENGTH: 470 words


WORDT Monica Lewinsky de ondergang van president William Jefferson Clinton? Die
vraag kan in alle ernst worden gesteld. De speciale aanklager, Kenneth Starr,
maakt zich op om Clinton de genadeslag te geven.

De gang van zaken in wat met een groot woord wordt aangeduid als de
affaire-Lewinsky is bizar. Want zou iemand - afgezien van Starr - met de hand op
het hart durven te beweren dat Clintons beweerde kortstondige avontuurtje met de
jonge stagiaire een onherstelbare smet werpt op het presidentschap?

Het instituut van een speciale aanklager met vergaande bevoegdheden om de handel
en wandel van een zittende president te onderzoeken, dateert uit de tijd van
Nixon en Watergate. De bedoeling is nobel: het verhinderen van presidentieel
machtsmisbruik.

Maar daarvan is in deze zaak geen sprake. Het is haast onvoorstelbaar dat
tegenwoordig de speciale aanklager zijn bevoegdheden gebruikt om letterlijk in
het ondergoed (pardon: de jurk) van het veronderstelde liefje van het
staatshoofd te gaan graaien. Did or didn't they do it? That is the question.

Zeker, een president hoort niet boven de wet te staan. Gezien zijn enorme
verantwoordelijkheden en de belangstelling voor alles wat hij doet, zou meer
behoedzaamheid hem hebben gesierd. Clinton heeft niet de wijsheid kunnen
opbrengen om zich verre te houden van het morele schemergebied van
buitenechtelijke avontuurtjes, seksuele avances en leugentjes om bestwil.

Maar buitenechtelijke seks is geen misdrijf. Het getuigt van kwade wil om het
feit dat Clinton om de hete brei heen draait, te bestempelen tot meineed en het
belemmeren van de rechtsgang. Wat aanklager Starr probeert te doen, gaat veel te
ver. Hij vermengt zijn Republikeinse anti-Clinton agenda met juridische
kunstgrepen, hetgeen leidt tot een smoezelige verbintenis van politiek en recht.

Clinton wordt niet behandeld als een gewone burger, hij is vogelvrij. Iedere
andere Amerikaan had, indien opgeroepen om te getuigen, een beroep kunnen doen
op het vijfde amendement (burgers hoeven niet tegen zichzelf te getuigen).
Clinton heeft die uitweg niet, dat wordt politiek onhaalbaar geacht, omdat het
zou duiden op een impliciete schuldbekentenis.

Niet alleen Clinton wordt als mens en politicus beschadigd. Ook de positie van
de VS wordt ondermijnd. De uitslaande brand in Kosovo, het gestagneerde
vredesproces in het Midden-Oosten, de Aziatische crisis en het
proliferatie-probleem vragen alle om een actieve betrokkenheid van de
Amerikaanse president.

Maar die moet zich dag en nacht bezighouden met het ontwikkelen van een
strategie in de Lewinsky-zaak. Dat is geen farce meer, maar een onhoudbare
toestand. De enige fatsoenlijke uitweg is het stoppen van de drijfjacht op de
president.

Politiek en staat ; Seksualiteit ; Maatschappij ; Sociaal Cultureel

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              52 of 140 DOCUMENTS

                                 de Volkskrant

                                 July 27, 1998

Het bitter van de doping heeft de echte liefhebber geknakt

BYLINE: MARK VAN DRIEL

SECTION: SPORT; Pg. 11

LENGTH: 715 words


Dopingaffaires hebben de Tour verpest voor de tientallen vrijwilligers die de
ronde draaiende houden. NS-hoofdconducteur en motard WILLY WAUTHLE (43)
overweegt om de Tour na vijftien jaar vaarwel te zeggen. Een geknakte liefhebber
vertolkt een algemeen gevoel. 'Waarom zou ik mijn vrije dagen hieraan
opofferen?'

'IK VOEL me leeg. De Tour gaat vandaag de Alpen in en dat doet me niets. Ik voel
me bedonderd en in het kruis getast. Wat ik in vijftien jaar heb opgebouwd is in
anderhalve week weggevaagd.

'De hypocrisie van deze Tour stuit me tegen de borst. Doping heeft altijd als
een rode draad door de wielersport gelopen. Dat weet iedereen, dat snapt ook
iedereen. Mijn dure motor draait al warm van de vele kilometers die ik deze
weken afleg. Wat denk je van die renners.

'Ik heb altijd gedacht dat er alleen middelen gebruikt werden om deze drie weken
door te komen. Daar heb ik geen problemen mee. Maar als ik nu hoor dat iemand
gepakt is met een voorraad waarmee je een heel peloton een half jaar kunt
drogeren, vraag ik me af wat ik hier nog doe.

'Ik vind dat de internationale wielerunie de sport kapot maakt. De UCI is zo
hypocriet als wat. De hoge heren weten dat er altijd gebruikt is. Met hun
halfslachtige regels gooien ze de wielersport overhoop. Ik vind: het mag of het
mag niet. Als doping niet mag moeten ze het hele peloton naar huis sturen.

'Wat de UCI nu doet is roeren in een emmer stront. Er wordt wat uitgehaald, er
wordt tegen aangeschopt en er wordt wat water bijgedaan. Maar wat je ook doet,
een emmer stront blijft een emmer stront. Als je de deksel eraf haalt, stinkt
het.

'Van mij mag deze Tour onmiddellijk ophouden. Bij de rennersstaking van vorige
week hoopte ik dat iedereen zijn boeltje zou oppakken en naar huis zou
vertrekken. Je hoorde de renners op straat openlijk zeggen dat ze maar beter een
baantje van negen tot vijf konden zoeken. Dat vond ik shockerend.

'Het heeft geen zin meer om hier te zijn. Ik waag mijn leven zodat mijn
fotograaf de renners in de wedstrijd kan vastleggen. In afdalingen ga ik met 110
kilometer per uur omlaag, in de koers zit ik om de haverklap bijna klem tussen
auto's. Het is bloedjelink.

'Maar in de kranten zie ik niets van mijn werk terug. Ik zie alleen foto's van
opgejaagde renners en ploegleiders. Als Virenque gisteren naar links pist en
vandaag naar rechts, komt dat in de krant. En niet de renner die zich rottrapt
om de Alpen door te komen.

'Wielrennen is altijd een sport van de gewone man geweest. Maar het voetvolk -
en daar hoor ik ook bij - keert zich er vanaf. Van het thuisfront hoor ik alleen
maar negatieve berichten. Ik hoef volgende week echt niet met rennerspetjes in
de NS-kantine van Maastricht aan te komen. Mijn collega's kijken niet meer. Ze
willen niet weten wat hier gebeurt.

'Mijn vrouw vroeg me of ik volgend jaar nog terugkom in de Tour. Ik weet het
niet. Ik doe dit voor de lol, niet voor het geld. Als ik langs de weg spandoeken
zie met 'Bravo EPO' en 'Pourquoi Festina en pas les autres?' breekt mijn hart.
Waarom zou ik mijn vrije dagen hieraan opofferen?

'Ik ben voorzitter van de motards in de Tour en geloof me, zij twijfelen net zo.
De hoge heren van de UCI moeten nu spijkers met koppen slaan. Er moeten
duidelijke, vaste regels komen waaraan iedereen zich houdt. Maar ik betwijfel of
dat gebeurt. Er wordt veel geld verdiend aan doping, volgens mij ook door hoge
functionarissen in de wielerwereld.

'Nee, ik vertel mijn gevoelens niet aan de Tourdirecteur. Ik vergader elke dag
met Leblanc, maar wat moet ik zeggen. Hij denkt alleen aan zijn eigen hachje. Je
zag hem sterven bij die rennersstaking. Hij voelde dat zijn evenement naar de
knoppen ging.

'Van de komende dagen verwacht ik niets. Ik blijf omdat er op me gerekend wordt.
Zondag rijd ik na de finish in twee uur en een kwartier van Parijs naar Limburg.
Maar ik denk niet dat ik dit jaar een heerlijk gevoel krijg bij de afslag
Eysden.

'Ik weet dat vrouw en kinderen op me wachten, maar ik ben bang om mijn straat in
te rijden. Het slaat misschien nergens op, maar ik schaam me. Ik vrees dat ik op
deze Tour aangekeken word. Dat is verschrikkelijk, maar ik ben te klein om er
iets aan te doen.'

Mark van Driel

Wielrennen ; Atletische- en Duursporten ; Sport

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              53 of 140 DOCUMENTS

                                 de Volkskrant

                                 July 18, 1998

Toekomst 'pensioenparaplu' onzeker

BYLINE: MIKE ACKERMANS

SECTION: U-PAGINA; Pg. 17

LENGTH: 823 words


Nederland gaat als het aan Paars ligt op een andere manier belasting betalen.
Prijzen in de winkel en de energierekening worden hoger, maar de staat plukt
minder van het inkomen. In een serie licht de Volkskrant de belangrijkste
onderdelen van het nieuwe stelsel toe.

Van onze verslaggever

Mike Ackermans

DEN HAAG

Nederland heeft het beste pensioenstelsel ter wereld, schreef de Wereldbank in
1994 na een onderzoek. De paarse partijen hebben bij hun plannen voor een nieuw
belastingstelsel het fiscale pensioenregime daarom betrekkelijk ongemoeid
gelaten.

Aan de fundamenten verandert niets. De AOW, betaald uit belastinggeld, blijft
als basis overeind. Werknemers en zelfstandigen kunnen tijdens hun werkzame
leven onbelast een vermogen opbouwen voor een aanvullend pensioen, en krijgen
daarvoor zelfs fiscale steun. Pas na de pensionering moet over de
pensioenuitkering belasting worden afgedragen.

Toch wil Paars wel iets veranderen. Het zittende kabinet heeft al gesleuteld aan
het pensioenstelsel. Het is flexibeler geworden; de burger krijgt meer keuzes
bij het opbouwen van het pensioen. Vaste regel was dat iemand met steun van de
fiscus per jaar maximaal 2 procent van een pensioeninkomen kan opbouwen. Het zal
na 35 jaar sparen 70 procent van het laatste salaris bedragen.

De werknemer kan nu ook kiezen om langer te sparen (met fiscale subsidie) tot
100 procent van het laatste loon, of juist eerder te stoppen met werken met
minder loon. Ook kan hij kiezen voor een uitkering op basis van het gemiddelde
loon tijdens de werkzame periode, en dan mag er meer gespaard worden (2,25
procent per jaar).

Paars II wil verder gaan, en de plannen hebben al in kringen van belanghebbenden
tot een kleine stormvan protest geleid. De paarse partijen vinden dat het
pensioen eigenlijk te duur wordt voor de samenleving. De premies voor de
collectieve voorzieningen die de werkgevers en werknemers gezamenlijk moeten
opbrengen, worden te hoog - en arbeid daardoor te duur.

Daarnaast kosten de fiscale subsidies de staat te veel. De aftrekposten in
verband met pensioen schelen zeker 15 miljard gulden per jaar aan
belastinginkomsten.

Burgers kunnen niet alleen premies voor collectieve pensioenregelingen
aftrekken, maar ook de kosten van eigen 'spaarplannen', bedoeld voor een
pensioenaanvulling. De bekendste is de lijfrentepremie, vaak in de vorm van een
koopsompolis, aangeboden door verzekeraars. Veel belastingplichtigen kopen
jaarlijks nog even snel zo'n polis om een aftrekpostje te kunnen opvoeren.

Dat is 'excessief sparen', vindt Paars. Minister Zalm van Financien zei vorig
jaar in een interview met de Volkskrant: 'Die producten zijn er alleen om te
zorgen dat je, hoewel je rijk bent, toch geen belasting hoeft te betalen. Ze
zijn maatschappelijk niet nuttig.'

Iedereen kan nu nog tot een bepaalde hoogte premies aftrekken. Wie aantoont dat
hij een 'pensioengat' heeft - in het verleden te weinig premie betaald om na 35
jaar een volwaardig pensioen te krijgen - mag zelfs nog veel meer aftrekken.

In het nieuwe stelsel wil Paars dat beperken. Voortaan kan iemand jaarlijks
alleen nog maar een bedrag aan premies aftrekken dat leidt tot een pensioen van
70 procent. Alle betaalde premies, dus die voor de collectieve verzekering en de
lijfrentes en andere premies, vallen onder die beperking. Paars noemt dat de
'pensioenparaplu'. Een werknemer die in een prima pensioenregeling zit en
maximaal spaart, kan dus geen koopsompolissen meer aftrekken.

De verzekeraars, aanbieders van de pensioenpolissen, zijn boos. 'Dat parapluutje
heeft meer weg van een zuidwester, en daaronder blijft Jan met de pet niet
volledig droog', schreef een deskundige van verzekeraar Aegon onlangs. De
verzekeraars hebben onderzocht dat van alle kopers van lijfrentes meer dan
driekwart een pensioengat heeft, en dus koopsompolissen en dergelijke hard nodig
hebben.

Hoewel op dat onderzoek wel het een en ander aan te merken valt - het repte
alleen van gaten in collectieve pensioenregelingen, ofschoon veel burgers
daarnaast eigen pensioenkapitaaltjes opbouwen - staat een ding vast: iedereen
die aantoont echt tekort te komen, blijft recht op aftrek houden.

De overheid krijgt straks dus de last op haar schouders om elk opgevoerd 'gat'
bij belastingplichtigen te gaan onderzoeken. Dat is een uiterst ingewikkelde
klus (voor de prognose van een pensioeninkomen is hogere wiskunde vereist) die
weleens meer kan gaan kosten dan het oplevert. De komst van de pensioenparaplu
staat daarom nog niet vast. Het zou niet de eerste keer zijn dat de politiek
afziet van een briljante, maar veel te dure maatregel en alles bij het oude
laat. Zeker als dat toch al goed genoeg was.

Dit is de vijfde aflevering van een serie artikelen over het nieuwe
belastingstelsel. Eerdere afleveringen verschenen op 3, 4, 9 en 14 juli.

Belastingheffing ; Economie ; Nationale Economie ; Overheidsfinancien

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              54 of 140 DOCUMENTS

                                 de Volkskrant

                                  July 7, 1998

Niemand is meer veilig voor Russische belastingdienst

BYLINE: BERT LANTING

SECTION: SPORT; Pg. 14

LENGTH: 691 words


Fjodorovs voorganger probeerde de Russen op te voeden met televisiespotjes, maar
het nieuwe hoofd van de Russische belastingdienst heeft een andere aanpak: hij
stuurt de gevreesde fiscale politie erop uit en gaat soms zelf mee met de
zwaarbewapende en gemaskerde 'melkjongens' van de overheid.

Van onze correspondent

Bert Lanting

MOSKOU

Deze week woonde Fjodorov een overval van de politie bij op een verffabriek bij
Moskou waar illegale wodka gestookt werd en hij genoot er zichtbaar van. Hij
verordonneerde meteen dat de politie de komende tijd iedere dag dergelijke
invallen moet doen.

Sinds het aantreden van Fjodorov vorige maand legt de belastingdienst de
belastingontduikers en wanbetalers flink het vuur aan de schenen. Op bevel van
Fjodorov is er een lijst opgesteld van duizend rijke Russen die allereerst aan
de tand zullen worden gevoeld over hun inkomsten.

Het nieuwe hoofd van de belastingdienst liet verder een inval doen in een van de
Stalin-torens in Moskou, waar veel appartementen verhuurd worden aan
buitenlandse zakenlieden en diplomaten. De appartementen brengen maandelijks
zo'n 8000 tot 16.000 gulden op, maar de meeste eigenaars melden die inkomsten
niet aan bij de fiscus.

Naar verluidt heeft Fjodorov zijn mannen zelfs een kijkje laten nemen bij het
buitenhuis van zijn voorganger Potsjinok. De boodschap is: niemand is veilig
voor de belastingdienst. 'Toch vraag ik me af of hij het aandurft het buitenhuis
van Jeltsins dochter (Tatjana Djatsjenko - B.L.) onder de loep te nemen', zegt
een buitenlandse belastingconsulent.

Om de Russische oliemaatschappijen onder druk te zetten hun achterstallige
belasting af te betalen heeft de regering bepaald dat zij vanaf 1 juli geen
gebruik meer mogen maken van de oliepijpleidingen door Rusland, tenzij zij hun
schuld voldaan hebben.

Tegelijkertijd probeert de regering andere maatregelen te nemen om de
belastinginkomsten op te krikken. Voornaamste doel is de last te verschuiven van
het bedrijfsleven naar de burger. Momenteel wordt ruim 60 procent van de totale
belastinginkomsten van de staat opgebracht door een tiental grote bedrijven,
terwijl de gewone burgers slechts 12 procent bijdragen.

Vorig jaar leverden de belastingaangiften van de Russische burgers in totaal 300
miljoen gulden op oftewel twee gulden per hoofd van de bevolking. Om de rijkere
burgers aan te moedigen hun werkelijke inkomens op te geven heeft de regering nu
voorgesteld het toptarief van 35 procent af te schaffen en een algemeen tarief
in te stellen van 20 procent.

Volgens de regering zullen dan veel meer mensen aangifte doen - vorig jaar waren
het er in totaal vier miljoen -, maar het parlement heeft bezwaar tegen de
maatregel, omdat die een lastenverzwaring betekent voor het gros van de burgers.
De meesten van hen vallen nu onder het laagste tarief van 15 procent.

De maatregel maakt deel uit van de nieuwe, versimpelde belastingwet die de
regering heeft ingediend bij het parlement. Volgens de liberale econoom Aleksej
Oeljoekajev is het nieuwe belastingstelsel echter nog veel te ingewikkeld.

In een 'corrupt land als Rusland' is volgens hem een uiterst simpel
belastingstelsel nodig met hooguit drie belastingen met een vast tarief:
inkomensbelasting, BTW en winstbelasting. Het nieuwe stelsel kent echter nog
zestig verschillende belastingen.

Een van de grootste problemen voor de belastingdienst is dat een groot deel van
de handel in Rusland via ruilhandel verloopt, aangezien de bedrijven geen geld
hebben. Daarbij staat de fiscus doorgaans buiten spel. De regering wil de regels
nu verscherpen, zodat zij toch een graantje kan meepikken bij dergelijke
transacties.

Verder is de regering van plan wanbetalers aan te pakken door ze desnoods
failliet te verklaren. In de praktijk blijkt dat echter minder makkelijk dan het
lijkt. Wat moet de regering bijvoorbeeld aan met een notoire wanbetaler als de
Lada-fabriek Avtovaz? Het faillisement van Avtovaz zou het bankroet betekenen
voor de stad Togliatti, die volledig afhankelijk is van de autofabriek.

Belastingen ; Economie ; Nationale Economie ; Overheidsfinancien

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              55 of 140 DOCUMENTS

                                 de Volkskrant

                                  July 1, 1998

LIGT BERLIJN IN HET NIEUWE MIDDEN?

BYLINE: ANET BLEICH

SECTION: FORUM; Pg. 9

LENGTH: 858 words


EEN lichte nevel van weemoed en nostalgie hangt dezer dagen over Bonn. Haast
iedereen heeft er een beetje last van. Hoteliers hebben boven de receptie een
reeds vergeelde miniposter hangen met de kloeke tekst: 'Ik kies voor Bonn'.
Middenstanders en taxichauffeurs maken zich zorgen over het nakend verlies van
klandizie.

In de regeringsburelen en de partijkantoren is het nog heel even business as
usual. Het Duitse parlement is in vergadering bijeen 'overeenkomstig paragraaf
14 van de wet op de Bondsdag'. Zoals het hoort, kortom. Maar lang zal 't niet
meer duren.

Nog een keer zal Bonn het kloppend politieke hart van Duitsland zijn, bij de
verkiezingen van 27 september en de daarop volgende kabinetsformatie. Kort
daarna zal het stil worden in het lichtelijk uit z'n krachten gegroeide
provinciestadje aan de Rijn en verhuist de Duitse politiek naar de oevers van de
Spree, naar Berlijn, de oude en de nieuwe hoofdstad.

Er is natuurlijk de afgelopen jaren het nodige afgediscussieerd en afgetobd over
deze verhuizing. Want Duitsland is nog steeds een innerlijk onzekere natie. En
dus riep ook die geplande overtocht naar Berlijn - logisch gevolg van de Duitse
eenwording - gewetensvragen op. Ten onrechte, dunkt me. Want de Duitse politici
zouden stapelmesjogge zijn om bij wijze van spreken tussen de scharrelkippen te
blijven zitten, terwijl ze met Berlijn beschikken over een van de interessantste
metropolen in Europa.

Als binnenkort de Bonner Republik verdwijnt, blijft de Bondsrepubliek gewoon
bestaan, de eerste stabiele democratie in de Duitse geschiedenis. Maar het
politieke systeem is wel van karakter aan het veranderen, al heeft dat weinig of
niets met de verhuizing naar Berlijn te maken. Het gaat om het zelfde soort
veranderingen die zich elders in West-Europa voltrekken.

De grote, gevestigde politieke partijen verliezen aan profiel en lijken in
toenemende mate inwisselbaar te worden. De klassieke tegenstelling tussen links
en rechts, tussen sociaal-democraten, conservatieven en liberalen, betekent veel
minder dan in het verleden. Bij verkiezingen lijkt het minstens zozeer om
personen als om het programma te gaan.

In Nederland kan die trend worden geillustreerd met het naar elkaar toegroeien
van de paarse partijen. In Duitsland is ze niet minder zichtbaar. De CDU/CSU,
vanouds het bolwerk van conservatieve christen-democraten, wordt tegenwoordig
vaak gekritiseerd omdat ze te zeer zou willen vasthouden aan de sociale rechten
die een uitvloeisel zijn van de verzorgingsstaat. Haar voorman, Helmut Kohl,
doet het slecht in de opiniepeilingen, maar dat is vooral omdat de 'eeuwige
kanselier' tekenen van sleetsheid vertoont.

Kohls tweede man, Wolfgang Schauble, zou volgens de opiniepeilers een betere
kans maken tegenover Gerhard Schroder, het nieuwe boegbeeld van de
sociaal-democratische SPD. Schroder op zijn beurt dankt zijn positie en zijn
populariteit aan zijn persoonlijke charisma, zijn vastberaden wil om de SPD weer
(voor het eerst in lange tijd) regeringspartij te maken, en zijn afkeer van oude
sociaal-democratische dogma's. In navolging van Tony Blair ('New Labour'), Bill
Clinton en in wat mindere mate Wim Kok, zoekt Schroder voor de SPD een plek in
het 'nieuwe midden'.

Met het verlangen om te vernieuwen, te moderniseren en partijprogramma's aan te
passen aan de eisen van de tijd is op zichzelf niets mis. Maar jammer genoeg is
het antwoord op de vraag wat dan die nieuwe inhoud wel mag wezen, vaak minder
duidelijk. Dit manco wordt in de Duitse verkiezingscampagne op amusante wijze
duidelijk. In het relletje bijvoorbeeld rond de door Schroder aangezochte
kandidaat-minister voor Economische Zaken, die openhartig liet weten, dat hij
het SPD-programma nooit gelezen heeft en een groot bewonderaar van Helmut Kohl
is.

Al even overweldigend is de consensus op het gebied van de buitenlandse
politiek. De euro, Kohls lievelingsproject, is onomstreden. Hetzelfde geldt voor
de uitbreiding van de EU en een actievere Duitse rol bij vredesoperaties -
alleen het radicale deel van de Groenen heeft daar moeite mee. 'Ons sleutelwoord
is continuiteit', vertrouwt een adviseur van Schroder een groepje Nederlandse
journalisten toe. 'En wij hebben de beste kandidaat'.

Alweer, zo'n breed gedragen harmonie is prachtig. Alleen betreft het helaas een
consensus die niet veel verder reikt dan de top van het politieke establishment.
De kloof met de gewone burgers is groot. Want een meerderheid van de Duitsers is
nog steeds tegen de euro, heeft nog maar weinig vertrouwen in Kohl, maar ziet
Schroder niet als het wenkende alternatief. Naar schatting 40 procent van het
Duitse electoraat zweeft.

De samenklontering in het midden en het verdoezelen van scheidslijnen bevorderen
de levendigheid van de democratie niet. Er moet voor de burgers iets te kiezen
zijn en het zijn de politici die zulke keuzes op tafel horen te leggen. Het
lamlendige sukkeldrafje waarmee CDU en SPD op weg lijken naar een grote coalitie
inspireert niemand. Het mag wat bruisender, straks, in Berlijn.

Politiek en staat ; Politieke partijen ; Politiek en Staat ; Binnenlandse
Politiek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              56 of 140 DOCUMENTS

                                 de Volkskrant

                                 June 22, 1998

De brandhaard van de Koude Oorlog

BYLINE: HENK STRABBING

SECTION: SPORT; Pg. 19

LENGTH: 1629 words


Op 25 juni is het precies vijftig jaar geleden dat de Russen de toegangswegen
tot Berlijn blokkeerden. De westerse mogenheden reageerden met een luchtbrug om
de 'belegerde vesting' te bevoorraden. Deze enorme operatie kostte rond
zevenhonderd miljoen gulden en de Berlijners zuchtten in kou, donker en gebrek
alsof het echt weer oorlog was. Het duurde bijna een jaar voordat Stalin de
slagbomen weer ophaalde.

TUSSEN de nu hoge bomen is het monument veel minder massaal dan op de foto's.
Het staat in een parkje, vlak voor Berlijns Zentralflughafen, zoals het tot
regionaal vliegveldje verkommerde Tempelhof zich nog altijd trots noemt. In de
sokkel staan 78 namen gebeiteld: 'Zij gaven hun leven voor de vrijheid van
Berlijn in dienst van de luchtbrug 1948/1949'. Een gebogen plaat beton met drie
puntige balken weerspiegelen de drie corridors waarin de vliegtuigen het door de
Russen geblokkeerde Berlijn naderden. Meteen bij de onthulling hadden de
Berlijners er al een symboolperfecte naam voor: die Hungerharke - de hongerhark.

Gele dubbeldekkers ronden de Platz der Luftbrucke. Rugzaktoeristen slenteren.
Een man op een bank leest in de ochtendzon zijn Berliner Zeitung. In het perk
van het monument krabt een hond tussen de planten en besluit dan pal tegen de
naam van vlieger W.R. Howard te piesen. Baasje kijkt weg, gegeneerd.

Een halve eeuw geleden stond Europa, nog geen drie jaar na Hitlers val, voor een
nieuwe oorlog. Het twistpunt was Berlijn dat, net als Duitsland zelf, door de
bezetters in vieren was gehakt. Maar deze vier sectoren lagen samen weer in een
zone van dat gevierendeelde Duitsland, de Russische. Er was nog geen
Bondsrepubliek, geen DDR, geen Muur. Een politiek, economisch en menselijk
hoogst bizarre situatie.

De communisten leken op mars door Europa. In februari 1948 putschten ze met
succes in Tsjechoslowakije. In Washington werd zelfs serieus rekening gehouden
met communistische machtsgrepen in Parijs en Rome. De verhouding tussen
Verenigde Staten en Sovjet-Unie verslechterde met de dag.

In mei 1945 had het Rode Leger Berlijn ingenomen, maar Stalin beging de grote
fout zijn westerse bondgenoten aan de bezetting van de vernielde rijkshoofdstad
deel te laten nemen. Washington, Londen en Parijs waren niet van zins er weer
weg te gaan. In Berlijn gloeide de brandhaard van de Koude Oorlog.

West-Berlijn moest vanuit West-Duitsland bevoorraad worden via (spoor)wegen die
door de Russische zone liepen. Eind maart 1948 begonnen daar de speldenprikken.
Toen de in West-Duitsland doorgevoerde geldhervorming op 23 juni ook voor
West-Berlijn ging gelden, besloten de Russen de toevoer naar de stad af te
knijpen. 'Wegens technische moeilijkheden' werd alle treintransport gestaakt en
direct daarna ook alle scheepvaart en wegverkeer. Vanaf 25 juni kwam er niets
meer door.

De bedoeling was duidelijk: de drie westerse mogenheden moesten uit West-Berlijn
worden weggewerkt. Maar de verdere strekking daarvan was ook de Amerikaanse
militaire gouverneur Lucius Clay duidelijk: 'Wanneer wij uit Berlijn weg gaan,
wordt onze positie in heel Europa wankel'. Drie dagen nadat de Russen de grens
hadden gesloten, kwam het beroemde woord uit Washington: 'Wij blijven in Berlin.
Punt'. President Truman en zijn minister van Buitenlandse Zaken Marshall hadden
zich er rekenschap van gegeven dat dit het 'Munchen van 1948' was. Ze wilden
niet in de voetsporen van Chamberlains appeasement treden.

Maar hoe? Al meteen na de grenssluiting had generaal Clay zijn luchtmachtcollega
Curtis LeMay in Wiesbaden gebeld en hem opgedragen zoveel mogelijk vliegtuigen
te leveren die Berlijn konden bevoorraden. West-Berlijn had 2,1 miljoen
inwoners, kolen voor 45 dagen en levensmiddelen voor 36 dagen.

Het werd een luchttransport-operatie die haar weerga niet kent en wellicht nooit
zal worden overtroffen. Het begon met 110 vliegtuigen, maar al snel haalde
Washington toestellen van al zijn steunpunten over de hele wereld. Tienduizend
man luchtmachtpersoneel dat na de Tweede Wereldoorlog was afgezwaaid, kwam weer
in actieve dienst. Er kwamen vliegers naar Tempelhof die een paar jaar eerder
Berlijn genadeloos gebombardeerd hadden. Nu brachten ze leven.

Toch was die luchtbrug niet de eerste oplossing die generaal Clay voor ogen had.
Hij had een bewapend convooi van tweehonderd vrachtwagens willen sturen om de
'technische moeilijkheden' van de Russen uit de weg te ruimen, maar die
oplossing vond Washington te riskant. De Russen hadden een overmacht aan
strijdkrachten in de buurt. Er was ook nog een poging geweest om een, eveneens
bewapende, trein te sturen, maar die was door de Russen bij Helmstedt eenvoudig
op een zijspoor gerangeerd; er werd vervolgens dagenlang niets van vernomen.

24 uur per dag werd er gevlogen. De luchtbrug eenmaal organisatorisch op toeren,
landde elke negentig seconden een vliegtuig op Tempelhof, waar in allerijl een
derde landingsbaan werd gelegd. Het huidige internationale vliegveld Tegel in
het noorden van Berlijn dankt zijn ontstaan aan de luchtbrug. Op dit voormalige
'rakettenplein' (Wernher von Braun had er ooit zijn eerste projectielen
afgeschoten) werd binnen 85 dagen de langste start- en landingsbaan van Europa
neergelegd. Daar werd zoveel puin - en Berlijn had in die dagen veel puin -
onder gestort dat nu nog de veel zwaardere jumbo's er zonder probleem gebruik
van maken.

M ET DE vliegfrequentie stegen de tonnages. Op Tempelhof opereerde een
verrijdbaar weerstation (een jeep) pal naast de landingsbaan, zodat vliegers
niet naar het stationsgebouw hoefden. 's Winters werden de Dakota's en DC-4's
ont-ijsd met de hete uitlaatgassen van een straaljagermotor die op een
vrachtwagen was geplaatst. Alles moest snel, snel. De corridors waren zo smal
dat wie de landing miste meteen terug moest naar zijn uitvalsbasis (meestal
Frankfurt of Hamburg). Voor een tweede aanvliegpoging was geen ruimte, geen
tijd.

Ondanks de verhevigde aanvoer werd voor de Berlijners, toch al gemaltraiteerd
door de oorlog, alles krap. 'Er is niks en daarvan ook nog weinig,' was hun
cynische commentaar. je had verschillende rantsoenen voor mensen die met hun
handen werkten en voor de doorsnee mens - een type dat al snel Otto
Normalverbraucher ging heten: Jan Modaal. Om zoveel mogelijk door de lucht te
kunnen verstouwen, moest alle vocht er uit: gedroogde aardappelen, melkpoeder,
gedroogde groente, gedroogde vruchten, gedroogde eieren(!).

Stroom was er slechts twee uur per dag. De radiozender RIAS (Radio In the
American Sector) stuurde, om die handicap te omzeilen, luidsprekerwagens de
straat op die de mensen van nieuws voorzagen. Kaarsvet vormde in die stroomloze
uren de horreur van elke huisvrouw. Het zat overal in, op en tussen. Rond
Tempelhof, Tegel en Gatow sliepen de mensen met watten in hun oren tegen het
vliegtuiglawaai dat nooit ophield.

Oberburgermeister Ernst Reuter werd wereldberoemd door zijn uitroep: 'Volker der
Welt, schaut auf diese Stadt' Bij de Berlijners zelf was burgemeester (Berlijn
heeft altijd meer burgemeesters tegelijk) Louise Schroder zo mogelijk nog
populairder. Ze zongen liefkozend: 'Oh, Louise, keine Frau ist wie diese'

Diplomatiek werd er al na enkele weken bij het Kremlin gesondeerd. Stalin eiste
aanvankelijk dat de geldhervorming ongedaan werd gemaakt en dat de vergevorderde
plannen voor een Westduitse staat in de ijskast gingen. Geen van tweeen
gebeurde. In september zat de zaak zo muurvast dat president Truman in zijn
dagboek schreef: 'Ik heb het vreselijke gevoel dat wij kort voor de oorlog
staan. Ik hoop dat het niet zo is'.

Op een puinbelt, vlak naast de landingsbaan van Tempelhof, stonden steevast
enkele tientallen kinderen te wuiven. Luitenant Gail Halvorsen besloot eind 1948
iets voor hen te doen. Hij wierp uit poetslappen en oude zakdoeken gemaakte
parachuutjes met snoep af. Het was een sensationeel succes. Al gauw fabriceerde
de hele bemanning deze parachutes. Het werd een rage. Andere bemanningen deden
mee. Zij werden de Schokoladenflieger of Rosinenbomber.

Halvorsen kreeg met Kerstmis 1948 vierduizend brieven uit Berlijn. Daaronder een
van Mercedes Wild (toen 7). Of Halvorsen niet wilde proberen een parachute af te
werpen boven haar tuin ('die met de witte kippen'). Dat lukte. Het werd een
vriendschap die tot op de dag van vandaag is gebleven.

Halvorsen, nu 77, was eregast op Tempelhof toen president Clinton daar onlangs
de festiviteiten rond 50 jaar Airlift bijwoonde. Clinton vergiste zich
merkwaardig: 'Gail Halvorsen, de beroemde Rosinenbomber, die kleine parachutes
afwierp met snoep voor Berlijnse kinderen, zij is vandaag hier. Ik wil graag dat
ze opstaat.' Toen de gepensioneerde kolonel uit Provo, Utah onder donderend
applaus (en gelach, want de president moest de enige zijn die hem niet kende)
van zijn stoel verrees, sprak de president, lichtelijk blozend: 'Thank you,
...Sir'

De blokkade van Berlijn duurde 322 dagen. Toen gaf Stalin toe, want westerse
tegenacties dreigden Oost-Duitsland uit te mergelen. De luchtbrug zelf bleef nog
enkele maanden langer omdat generaal Clay een flinke buffer aan
reserve-voorraden wilde. Voor de Berlijners in hun nog altijd gruwelijk
gehavende stad was het loodzwaar geweest, voor de westerse geallieerden de
ultieme aanslag op hun vastbeslotenheid.

Maar had het politiek enig nut? Er kwam een nieuwe regeling voor Berlijn.
Gedurende de hele blokkade hadden de Russen straffeloos kans gezien de westerse
mogendheden de toegang tot de stad over land te verhinderen. In de nieuwe
regeling stond niets dat een herhaling kon voorkomen.

Berlijn bleef een politiek probleem. Tot de val van de Muur.

Hungerharke op de Platz der Luftbrucke. Wachten op de Rosinenbomber. Dag en
nacht was Tempelhof in bedrijf.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              57 of 140 DOCUMENTS

                                 de Volkskrant

                                 June 20, 1998

Deftige verveling in een warmwaterbad

BYLINE: MAC VAN DINTHER

SECTION: TRAJECT; Pg. 3

LENGTH: 1261 words


Het is crisis bij de Zwitserse bronnenbaden. Sinds de Krankenkassen niet zo
makkelijk meer gezondheidskuurtjes vergoeden, zijn de bezoekersaantallen
drastisch gedaald. De kuuroorden zoeken wanhopig nieuwe klanten, liefst jong en
genotzuchtig. Maar vooralsnog zijn de oudere vrouwen in de meerderheid, tot
verdriet van ober Gigi.

HET WARME bronnenbad baadt in het zonlicht. Op de trappen naar het water ligt
een mollig echtpaar te kroelen als een stel verliefde zeeleeuwen. Een jongen en
een meisje staan te vrijen onder een straal warm water, op een bankje eet een
oude vrouw met een roze badmuts op een banaan. Een jonge Duitser met knalblauwe
zonnebril strekt zich behaaglijk uit in het warme water en zucht: 'Gott, ist das
langweilig hier.'

Het leek een goed idee. Na een paar dagen Zwitserse bergen op en af gelopen te
hebben, wilde ik mijn vermoeide spieren rust geven en mijn door struikgewas
geschramde ledematen koesteren. En waar, zo dacht ik, zou ik dat beter kunnen
doen dan in Leukerbad, volgens toeristenfolders het grootste bronnenbadoord van
Europa.

Gek genoeg keken Zwitsers aan wie ik dat voornemen vertelde mij een tikje
meewarig en niet-begrijpend aan. Naar een kuuroord? Was ik dan ziek soms. Had ik
wat onder de leden? Wist ik niet dat vooral zieken en ouden van dagen naar een
kuuroord gaan? Vandaar mijn twijfel toen ik Leukerbad binnenreed, een tamelijk
lukraak tegen de bergen gekwakte verzameling chalets vol Zwitserse
burgermans-chic. Zat ik hier wel goed om te genieten, vroeg ik mij in gemoede
af.

Daarmee leg ik mijn vinger precies op de zeerste plek van Beatrice Meichtry, de
plaatsvervangend directrice van de Leukerbadse VVV. Zwitsers die denken dat je
alleen in bad gaat om beter te worden, zijn haar grootste kopzorg, zucht ze in
haar blitse nieuwe kantoor.

Het gaat slecht met de bronnenbaden, bekent Meichtry in een onverhoedse aanval
van eerlijkheid, zeldzaam voor haar soort functionarissen die meestal in een
rozige wereld leven waar alles altijd goed gaat en alleen nog beter kan worden.
En het gaat niet zomaar slecht, het gaat regelrecht beroerd.

Of ik de cijfers wil zien? Natuurlijk wil ik de cijfers zien. Ze beent naar het
kantoor ernaast en komt terug met een stapel papieren die ze me onder de neus
schuift. Met gele en roze markeerstift staan de onheilscijfers aangestreept. 'In
een jaar tijd is het aantal overnachtingen in kuuroorden met 8,7 procent
gedaald. Hier in Leukerbad zelfs met 10 procent.' Miljoenen worden er verloren,
onderstreept ze energiek.

De oorzaak zijn bezuinigingen op de Krankenkassen, de Zwitserse ziekenfondsen.
Vroeger schreven die nogal vlot een kuurtje voor. Maar sommige mensen namen er
een loopje mee en gingen pret maken in plaats van serieus kuren. Dat maakte
natuurlijk geen goede indruk.

De kuuroorden hebben het tij nog wel proberen te keren, zegt Meichtry, door te
weigeren kwitanties voor de Krankenkasse af te geven als er niet serieus werd
gekuurd. Maar dat viel ook niet echt in goede aarde bij de kuurders. Nu hebben
de ziekenfondsen de kraan dichtgedraaid en moeten de kuuroorden op zoek naar
nieuwe klanten.

Niet dat ze de kuurgasten kwijt willen. Leukerbad heeft nog steeds allerlei
medische behandelcentra die druk bezocht worden door mensen met
huidaandoeningen, gewrichts- en andere klachten. Maar er moet ook ander volk
over de vloer komen. Jongere klanten vooral, genotzoekers, die komen baden voor
het lekker en niet omdat ze iets mankeren.

Om die nieuwe klanten te lokken hebben de Zwitserse kuuroorden het promo-woord
Wellness bedacht. Een 'wellness-vakantie', schrijft de directeur van het
Zwitserse toeristenbureau, is 'een tijdeiland in de hectiek van alledag, een
weldaad voor geest en ziel. Ontspannen, bijtanken, kracht putten uit de natuur,
om nieuwe energie op te doen voor de dagelijkse uitdagingen die het leven
stelt.'

Wie echter door de straten van Leukerbad wandelt, ziet dat het bijtanken vooral
gebeurt door 50-plussers. Jongeren zijn een minderheid in Leukerbad, vrouwen een
meerderheid. En dan vooral oude vrouwen, klaagt Gigi, de beeldschone Siciliaanse
ober van het Hotel de France. 'In Leukerbad immer nur alte Frauen.'

Dat is zeer tot zijn verdriet, want oudere vrouwen drinken weinig, eten nog
minder, en je hebt er verder ook niets aan. 'Das ist nicht gut fur uns', meent
Gigi die overigens zeer in trek is bij de oudere vrouwelijke clientele. Voor
jongeren is weinig te beleven in Leukerbad. Het nachtleven beperkt zich tot een
enkele kroeg, waar vooral het personeel van hotels en kuurcentra elkaar treft.

M AAR WIE komt om te baden, kan in Leukerbad zijn lol op. Bijna elk hotel heeft
eigen faciliteiten, vaak met extra's als hooi- en zandbaden, massages en
schoonheidsbehandelingen. Echt serieus baden doe je in een van de twee openbare
gelegenheden: de Alpentherme en het Burgerbad. Ze liggen op een kwartier lopen
van elkaar.

Het Burgerbad is ouder en 'gewoner', maar biedt wel het meest uitgebreide
badvertier. In een grote hal met een terrasvormig dak, tegen direct zonlicht, is
een rechthoekig binnenbad. Een schoolklas tieners zit elkaar achterna in het
warme water. Een moeder schuift twee kindjes met knaloranje zwembandjes voor
zich uit. Met massagestralen in de zijwand kan het hele lijf worden bewerkt.

Buiten dobberen badgasten met zonnebril op in het water, maken een rondje door
het voetenbad, laten zich week bubbelen op de ligplaatsen van het 'Plausch'-bad
of dalen af in het snikhete grottenbad, waar het water bijna te heet is om in te
staan. Op de bankjes naast de baden zitten oudere badgasten wat te kletsen of
eten een boterham, jonge vrouwen proberen kleur te krijgen.

De Alpentherme, een glanzend gebouw hoger op de helling, is nieuwer en chiquer.
Het middelpunt is een grote hal met hoge Romaanse ramen waar getint glas het
zonlicht tempert. Rond een binnenbronnenbad met behaaglijk warm water staan
comfortabele ligstoelen. Uit de boxen in het hoge plafond druppelt wat
Vivaldi-achtigs.

Het uitzicht vanuit Alpentherme is mooier. In het buitenbad genieten de
badgasten al bubbelend van het keteldal waarin Leukerbad ligt. Tegen de
hardblauwe lucht steken de kale toppen van de Rinderhorn (3453 meter), de Altels
(3629) en de Balmhorn (3699) omhoog, hier en daar gebroken door bergstroompjes
en plakjes sneeuw.

In de Alpentherme komt Jan met de Pet niet. De clientele is afkomstig uit de
betere welstandsklassen, met een licht overwicht van 50-plus-dames, grijs,
geblondeerd of geverfd, gebruind en gerimpeld.

Met sauna's zijn de Zwitsers spaarzaam. In het Burgerbad is een kleine sauna
waarvoor bijbetaald moet worden (en waarin maar een klant rondhuppelt), de
specialiteit van de Alpentherme is het 'Romeins-Ierse bad', een variant op de
sauna.

Via een reeks steeds warmere sauna's wordt het lichaam langzaam opgewarmd.
Halverwege volgt een massage met warme zeep en borstels door een degelijke
badmeester met harde handen en een grijze ringbaard. Daarna begint het langzame
afkoelen in koelere baden. Tot slot worden we door dezelfde badmeester in warme
dekens ingepakt en op een ligbed te ruste gelegd in de relaxruimte.

Een Amerikaans paartje, dat net voor mij binnenging, ligt er al. Na enige
minuten begint de vrouw te snurken. Haar vriend sluit zich daar even later luid
zuchtend bij aan. Wellness op zijn Zwitsers: lekker in bad en vroeg naar bed. Er
zijn ergere plekken om je te vervelen.

Het Telefoonnummer van het toeristenbureau in Leukerbad is 00.41.27.4727171.

KAART: Berner Alpen Leukerbad. FOTO'S SVZ/THERMENBAD

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              58 of 140 DOCUMENTS

                                 de Volkskrant

                                 June 17, 1998

Milosevic niet bereid tot aftocht leger

BYLINE: BERT LANTING

SECTION: BINNENLAND; Pg. 7

LENGTH: 777 words


Onder druk van Rusland heeft de Joegoslavische president Slobodan Milosevic
beloofd opnieuw onderhandelingen te beginnen met vertegenwoordigers van de
Albanese bevolking in Kosovo. Maar Milosevic maakte duidelijk dat de
veiligheidstroepen, die de afgelopen tijd tal van Albanese dorpen in Kosovo
hebben verwoest, niet worden teruggetrokken.

Van onze correspondent

Bert Lanting

MOSKOU

Dit laatste was de belangrijkste eis van de NAVO-landen die zich steeds meer
zorgen maken over het harde optreden van de Joegoslavische troepen in Kosovo. De
afgelopen weken zijn zeker driehonderd mensen omgekomen bij gevechten in de
Joegoslavische provincie, waarvan de bevolking hoofdzakelijk Albanees is.
Ongeveer 65 duizend mensen zijn uit hun huizen verdreven.

De Russische minister van Buitenlandse Zaken Jevgeni Primakov zei dat de
uitkomst van de besprekingen tussen president Jeltsin en Milosevic een 'reele
mogelijkheid biedt om de situatie op te lossen'. Volgens Primakov 'ligt de bal
nu op het veld van de Albanezen'.

President Boris Jeltsin toonde zich ingenomen met het resultaat van zijn
besprekingen met de Joegoslavische president. Hij zei dat het belangrijkste was
dat Milosevic zich bereid heeft verklaard de onderhandelingen met de Albanezen
in Kosovo te heropenen.

Milosevic sprak na afloop van de besprekingen tegen dat er sprake is van
etnische zuiveringen in Kosovo.

Hij zei dat alle acties van de veiligheidstroepen gericht waren tegen
'terroristen en niet tegen gewone burgers'. Volgens hem zijn er ook geen
slachtoffers gevallen onder de burgerbevolking van Kosovo.

De Joegoslavische president zegde toe dat zijn land zich wel zal schikken naar
een aantal andere eisen van de Contactgroep voor het voormalig Joegoslavie,
eisen die ook door Rusland worden gesteund.

Milosevic erkende dat de kwestie langs politieke weg moet worden opgelost. Hij
beloofde dat er geen strafmaatregelen tegen de burgerbevolking zullen worden
genomen. Verder zegde Milosevic toe dat diplomaten en medewerkers van
internationale hulporganisaties ongehinderd toegang zullen krijgen tot het
gebied.

Vluchtelingen mogen terugkeren en de Joegoslavische autoriteiten zullen helpen
bij het herbouwen van hun verwoeste huizen.

Volgens sommige waarnemers kunnen de toezeggingen van Milosevic nauwelijks als
concessies worden betiteld. De Joegoslavische autoriteiten hebben zich al eerder
bereid verklaard weer onderhandelingen te beginnen met de Albanese leider
Rugova. Het probleem is juist dat de Albanezen in Kosovo weigeren te
onderhandelen met Belgrado zolang de Joegoslavische troepen doorgaan met hun
offensief.

Opvallend was dat de grote Slavische broer Rusland in het gemeenschappelijk
communique veel begrip toont voor de strijd tegen het terrorisme en separatisme
oftewel tegen het Kosovo Bevrijdingsleger UCK.

Volgens het Kremlin kreeg Jeltsin tijdens een telefoongesprek met president
Clinton een complimentje voor zijn bemiddeling in de affaire. De NAVO-landen,
die bang zijn dat het conflict uitmondt in een nieuwe oorlog op de Balkan,
hebben gedreigd met ingrijpen in Kosovo om een einde te maken aan het
bloedvergieten.

Maar het is de vraag of de NAVO-landen erg ingenomen zijn met het resultaat van
de besprekingen tussen Rusland en Joegoslavie, waarmee Moskou zich in cultureel,
historisch en religieus opzicht nauw verbonden voelt.

De Amerikaanse minister van Buitenlandse Zaken Madeleine Albright vindt dat van
'enige vooruitgang' sprake is. Maar Milosevic blijft volgens haar de inwoners
van Kosovo 'geselen'.

Daarom blijven voor haar 'alle opties nog op de tafel', inclusief de
mogelijkheid van militair ingrijpen.

De Franse president Chirac zei dat de internationale gemeenschap meer van
Milosevic verwacht dan de toezegging opnieuw besprekingen te beginnen met de
Albanezen uit Kosovo. Volgens Chirac moet er allereerst een einde komen aan de
onderdrukking van de Albanezen door de Joegoslavische veiligheidstroepen.

Om Milosevic onder extra druk te zetten, voerden gevechtstoestellen van de NAVO
eerder deze week oefenvluchten uit in het gebied. Rusland is fel gekant tegen
militair optreden van de NAVO omdat het volgens Moskou om een binnenlands
conflict gaat.

Moskou ziet ongetwijfeld tal van parallellen met de situatie in de
Kaukasus-republiek Tsjetsjenie, die na jaren strijd feitelijk heeft moeten
opgeven. Ingrijpen van de NAVO in het conflict tussen Kosovo en Belgrado zou in
de ogen van Moskou een gevaarlijk precedent scheppen. Rusland hamert er verder
op dat voor eventueel ingrijpen toestemming nodig is van de Veiligheidsraad van
de VN, waarin Rusland vetorecht heeft.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              59 of 140 DOCUMENTS

                                 de Volkskrant

                                 June 16, 1998

'Zaak-Oltmans kan binnen een uur zijn opgelost, zo simpel ligt het'

BYLINE: STIEVEN RAMDHARIE

SECTION: SPORT; Pg. 16

LENGTH: 1102 words


Dat Willem Oltmans in zijn carriere als journalist is tegengewerkt door
Buitenlandse Zaken, staat buiten kijf, menen zijn advocaten P. NICOLAI en E.
PASMAN. De getuigenis van prinses Margriet, vandaag in de slepende procedure
tegen de staat, moet dat nog eens onderstrepen. Een schuldbekentenis van de
staat hoeft Oltmans niet, hij wil alleen een schadevergoeding van ruim twee
miljoen.

DE TENEN van de beide advocaten van Willem Oltmans, mr. P. Nicolai en mr. E.
Pasman, krullen van ergernis als ze lezen over de fikse schadevergoedingen
waartoe politiek Den Haag bereid is. Voor oud-procureur-generaal Van Randwijck
of voormalig OM-baas Docters van Leeuwen. Afgelopen week was er nog een half
miljoen voor oud-politiechef Lancee van Schiermonnikoog.

En Oltmans? Een ton kreeg hij in 1994 aangeboden van de toenmalige premier
Lubbers, een bedrag dat de omstreden journalist meteen bestempelde als een fooi.
De staat zou hebben laten doorschemeren bereid te zijn tot uitbetaling van niet
meer dan vier ton. Oltmans eist ruim twee miljoen van de staat, die hem
stelselmatig zou hebben tegengewerkt in zijn werk als journalist.

Mr. P. Nicolai (50): 'We hebben het hier over iemand die 44 jaar door de staat
op allerlei manieren in zijn beroepsuitoefening is belemmerd. Iemand die voor
KGB-agent is uitgemaakt, door de BVD als homoseksuele zedendelinquent is
afgeschilderd en door ambtenaren op Buitenlandse Zaken als gevaarlijk is
bestempeld. Oltmans was de grote demon. En dan wordt er gezeurd over dubbeltjes.
Is dat fair?'

Mr. E. Pasman (39): 'Voor de gewone burger heeft hij deze zaak allang gewonnen.
Mensen die hem in de trein spontaan aanspreken met 'ga zo door'. Want ze zien
dat deze kwestie niet fatsoenlijk wordt afgehandeld. Nu de staat nog.'

In de juridische procedure tegen de staat waarin de 73-jarige journalist Oltmans
al sinds 1991 is verwikkeld, is vandaag wederom een prominente getuige
opgeroepen. Na oud-premier Lubbers, Docters van Leeuwen, de oud-ministers
Kooijmans en Van der Stoel en een batterij ambtenaren, ambassadeurs en
Kamerleden, moet nu prinses Margriet voor de Haagse rechtbank verschijnen.

Zij zal vandaag aan de tand worden gevoeld over het zogeheten 'Canada-incident'.
Margriet zou in 1995 tijdens een bezoek aan Canada aan een woordvoerder van de
Rijksvoorlichtingsdienst (RVD) hebben gevraagd 'wat ook alweer de reden was dat
wij niet van Oltmans mochten houden'. Het incident kwam naar buiten doordat de
RVD-woordvoerder later uit de school klapte.

Voor Oltmans is Margriets uitspraak het zoveelste bewijs dat hij sinds de jaren
vijftig door de overheid is tegengewerkt. In het bijzonder door Buitenlandse
Zaken.

Is Margriets verschijnen een stunt in een slepend proces waarvoor in de media
nauwelijks meer enige belangstelling bestaat? Pasman: 'We hebben Margriet niet
opgeroepen omdat zij een prinses is. Waarom zou zij niet onder de wettelijke
regels vallen, zoals elke andere Nederlands burger? Haar verschijnen is in het
belang van onze procedure. Ze heeft Oltmans nooit ontmoet en toch heeft ze dat
beeld van hem. Waarop is dat dan gebaseerd?'

Met Margriets uitspraak willen Pasman en Nicolai laten zien dat de instructie
van Buitenlandse Zaken alle contacten met Oltmans te vermijden, die al dateert
uit de tijd dat Luns minister was, nog steeds van kracht is. Wil de journalist
aanspraak maken op een schadevergoeding, zo heeft de rechter bepaald, dan zal
hij moeten aantonen dat het overheidsgetreiter ook na Luns is doorgegaan.

Luns, zo wezen geheime stukken uit die Oltmans na 1991 in handen kreeg,
schakelde zijn diplomatieke dienst in om de 'overloper' en 'renegade-journalist'
het werken onmogelijk te maken. Als de verhoren en stukken van de laatste drie
jaar iets hebben aangetoond, aldus de advocaten, dan is het dat de instructie
van Luns een 'karaktermoord' betekende waarvan Oltmans nog steeds de gevolgen
ondervindt.

Voorbeelden zijn er genoeg, naast het Canada-incident. Een hoge Zuid-Afrikaanse
ambtenaar heeft verklaard dat Buitenlandse Zaken in Den Haag hem waarschuwde dat
Oltmans een 'dubbelspion' was. Een medewerker van de Nederlandse ambassade in
Madrid kreeg van hetzelfde ministerie te horen dat in de contacten met Oltmans
'de grootste voorzichtigheid' diende te worden betracht. En dan was er Lubbers,
die vorig jaar verklaarde dat Nederland wel degelijk betrokken was bij de
uitzetting in 1992 van de journalist uit Zuid-Afrika.

Nicolai: 'Dat beeld van vuiligheid dat Luns creeerde, is men daarna blijven
uitdragen. Lubbers noemde het 'de rode kaart'. Hoe kan het gebeuren dat tot in
de jaren negentig, met een nieuwe generatie diplomaten, dit soort incidenten nog
steeds plaatsheeft? Buitenlandse Zaken is stemming blijven kweken. Het is een
'heilige oorlog'. Als de naam Oltmans valt, beginnen daar meteen bellen te
rinkelen.'

Een regeling, buiten de rechtbank om, wijzen Oltmans en zijn advocaten niet af.
De journalist moet al jaren van de bijstand leven en hij wordt er niet jonger
op. Pasman: 'De staat hoeft van Oltmans geen schuld te bekennen. Hij wil gewoon
zijn schadevergoeding, hij wil weg uit Nederland. Terug naar de VS. Daarom denk
ik dat deze zaak binnen een uur kan zijn opgelost. Zo simpel ligt het.'

In april deden 42 bekende Nederlanders, onder wie Felix Rottenberg, Jan
Haasbroek en Glastra van Loon, een dringend beroep op Kok en Van Mierlo snel
'een faire regeling' te treffen. Maar diverse bemiddelingspogingen, onder andere
bij Van Mierlo, zijn op niets uitgelopen.

Ook een verzoek aan minister Melkert van Sociale Zaken om de bijstandsuitkering
van Oltmans om te zetten in een AOW-uitkering, werd niet gehonoreerd. Stukken
die de advocaten opstuurden, zo hoorden ze later, bereikten de bewindsman nooit.

Pasman: 'Wij hebben in deze jaren geleerd dat ministers worden weggehouden van
de juiste informatie. Onder andere door de landsadvocaat en Buitenlandse Zaken,
die zeggen dat het kletskoek is wat Oltmans beweert. Het ministerie heeft zich
in zo'n positie gemanoeuvreerd dat het niet meer terug kan. Of wil. Een minister
die er maar vier jaar zit, moet van goeden huize komen om dat proces te keren.'

Nicolai: 'Van Mierlo is toch niet gek? Hij is zelf journalist geweest, hij weet
precies wat er gaande is. Als dit soort mensen in die positie niks kunnen doen,
welke macht bewerkstelligt dat dan? Ik vind het beangstigend dat iemand zo lang
kan worden gestraft en dat politici die structuren niet kunnen doorbreken.'

Stieven Ramdharie

De advocaten van de journalist Oltmans, E. Pasman (links) en P. Nicolai. FOTO
MARCEL MOLLE - DE VOLKSKRANT

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              60 of 140 DOCUMENTS

                                 de Volkskrant

                                  June 6, 1998

Tee & Vee (3)

BYLINE: STEPHAN SANDERS

SECTION: VERVOLG; Pg. 5

LENGTH: 1268 words


Nog even over Enzensberger, die zegt dat tv geen communicatiemiddel is, maar
juist een middel om communicatie te weigeren.

'Je schakelt het toestel in om jezelf uit te schakelen', schrijft hij - en op
het moment dat je dat leest, schieten je allerlei scenes te binnen uit het
dagelijks leven die die stelling lijken te illustreren. Je komt moe thuis na het
werk, liefst alleen, want met een geliefde op de bank verliest de scene aan
zeggingskracht; wel ligt er een stapel kranten naast je, die ook vanavond
ongelezen zal blijven.

Magnetronmaaltijd, slobberwijn. De tv gaat aan, en er flitsen zo'n elf zenders
aan je voorbij. Na een halfuur merk je dat de zalm met puree er net zo
gedachteloos in is gegaan als de spelshow, een gedeelte van de
natuurdocumentaire, de eerste vier minuten van een Nederlandse soap en het
vraaggesprek met de vrouw met de erge ziekte (het is na twee minuten nog steeds
niet duidelijk wat ze heeft).

Vroeg iemand je een samenvatting te geven van het tv-aanbod, het zou nog flink
stotteren worden. We stuiten hier op het fenomeen van het Halve Kijken. Er
speelt zich iets voor je ogen af dat de aandacht afleidt, maar niet vasthoudt.
Je neemt even vrij van jezelf, zonder dat er nu meteen sprake is van een ander -
laat staan van een significant other, zoals Amerikanen het zo dramatisch
uitdrukken.

Er is behang dat beweegt en spreekt, het geeft je de illusie van een kamer vol
geroezemoes waarvan je het geluidsniveau naar believen kan regelen. Gezelschap
dat je ieder moment kan uitschakelen - dat is misschien wel de belangrijkste
sociale functie van de tv. Vraag maar aan verplegers in ziekenhuizen: wat de
mensen willen, is eerst zo'n huur-tv en een afstandsbediening in hun handen, dan
pas informeren ze voorzichtig naar een dokter.

Verstrooiing en tv: het is een geheide combinatie, die twee zijn voor elkaar
gemaakt. Er zijn ook mensen die van verstrooiing bij het lezen houden, maar daar
heb ik nooit iets van begrepen. Lezen betekent per definitie concentratie, of je
nu Suske en Wiske leest, James Joyce of George Steiner. Dat hele taal- en
verbeeldingsapparaat moet sowieso in stelling worden gebracht, en om daar dan
Theodor Holman mee te gaan lezen, het heeft iets pathetisch.

Half lezen lukt dus niet, en half luisteren ook maar moeizaam: achtergrondmuziek
maakt me al net zo zenuwachtig als ontspannende lectuur. Je wilt het of helemaal
horen, of niet. Alles wat daar tussenin ligt - de muzak in de supermarkt, Ella
Fitzgerald onder het goede gesprek met de vriendin - wekt irritatie.

Maar wat moeiteloos gaat, is de tv aan, de telefoon in de hand, en ondertussen
nog een simpel klusje, zoals daar kunnen zijn het schikken van kussens of
bloemen (oh, had ik maar zo'n leven).

De tv-kijker ondergaat dezelfde sensatie als de autobezitter: hij is eigen baas,
hij bepaalt zelf waar en wanneer er wordt gekeken of gereden. Bovendien blijft
hij al die tijd in zijn eigen sfeer: er zijn nog steeds mensen die zich voor de
trein kleden, en voor het schouwburgbezoek gebeurt dat helemaal. Ik zeg niet dat
het resultaat altijd even geslaagd is, ik zeg alleen dat de kabeltrui en de
zwarte, kuitlange legging feestelijk bedoeld zijn. Niets van die formaliteit
vinden we terug bij het tv-kijken of het autorijden. Dat gebeurt in een
peignoir, haastig aangeschoten regenjas, kapotte trainingsbroek, kleimasker op
het gezicht. 'Kom maar op', zeggen de tv-kijker en de autobezitter. 'Hier ben ik
de baas. Wat er ook gebeurt, jullie passen je maar aan mij aan.'

Dat laatste devies hebben ze in Hilversum goed in hun oren geknoopt. Griezelig
goed. Want het lijkt wel of de meeste programma's gemaakt worden om er bij weg
te kunnen lopen. De bedoeling van heel veel makers moet wel zijn mensen ruim de
tijd te geven koffie te kunnen zetten en achterstallige rekeningen te kunnen
betalen.

Ik doe mijn volledige administratie bij SBS 6, soms bij Nederland 1 of 2, en
word daarbij nooit noemenswaardig afgeleid.

Er is een regel die voor alle vakmensen en ambachtslieden lijkt op te gaan,
behalve voor tv-makers. Schrijf altijd het boek dat je zelf zou willen lezen.
Timmer de tafel in elkaar waaraan je zelf zou willen ontbijten. Schilder zo, dat
het doek in je eigen kamer zou kunnen hangen.

Maar onder tv-mensen is het heel gewoon iets te produceren dat ze zelf niet
willen zien. Nee, zeg, kijken? Ze hebben wel wat beters te doen, dit is bestemd
voor het grote publiek.

Als het even wil, brengen ze die drogreden ook nog op smaak met een roomzachte
saus: de saus van het mededogen. Wie zouden zij zijn om te bepalen wat goed is
en minder goed. De mensen zijn oud en wijs genoeg om dat zelf te kunnen
beslissen. Hen zal je niet op elitaire standpunten kunnen betrappen.

En zo hult de gemakzucht en de minachting zich in het mantelpakje van de
maatschappelijk werkster. Zij doen hun werk maar half, en dat doen ze ook nog
eens voor ons eigen bestwil.

Het ouderwetse begrip Publikumsbeschimpfung heeft sinds het tv-tijdperk nieuwe
dimensies gekregen.

Renate Rubinstein heeft ooit uitgelegd dat men op drie manieren elitair kan
zijn. Ik citeer:

'a. door te denken dat men beter is dan anderen,

b. door te denken dat men slechter is dan anderen,

c. door te denken dat men gelijk is aan anderen.'

'Ik ben elitair op de laatste manier', schrijft Rubinstein. 'Ik denk altijd dat
iedereen tegen wie ik praat of schrijf er net zo over denkt als ik. Dat is
natuurlijk een vergissing, maar mijn houding verandert daar niet door.'

In Hilversum, Aalsmeer en al die andere wereldsteden waar het Nederlandse
tv-aanbod wordt bepaald, zijn ze elitair op manier a. Ze denken het gewone volk
te kennen, en het wonderlijkste daarvan is dat ze zelf uitdrukkelijk niet tot
het gewone volk gerekend willen worden. Maar via de weg van de telepathie
onderhouden ze de innigst mogelijke relatie met hun publiek.

Dit klinkt net zo obscuur als het is. Al die wezenloze tobbe-races en
strandvolleybaltoernooien met bekende Nederlanders, waarbij de presentator maar
een ding uitstraalt: 'Hier sta ik, ik heb een hypotheek, ik kan niet anders' -
die hele onwaarachtige rataplan drijft op hocus-pocus en een vaag sociaal
instinct. In Hilversum heeft Greet Hofman het nog steeds voor het zeggen.

'Eigenlijk ben ik te goed voor u, maar jammer genoeg verdient u niet beter',
daar komt die houding in de praktijk op neer.

De meest elitaire programma's worden dus uitgezonden door RTL 4, SBS 6, de TROS
en de VARA, op haar meer patroniserende momenten. De VPRO, de NPS en de
confessionelen zijn natuurlijk ook elitair, maar op een nevenschikkende manier:
de meeste makers daar nemen zichzelf als maatstaf, en zijn zo brutaal te denken
dat wat hun bevalt, anderen misschien ook zal plezieren.

Want de tv kan zoveel meer dan verstrooien alleen. Sinds een week weten we nu
dat tv niet alleen een middel is om communicatie te weigeren, maar bijvoorbeeld
ook om de communie af te dwingen. Prinses Juliana deed iets voor de camera, en
de Kremlin-watchers zijn nog steeds bezig alle finesses van die handeling te
analyseren.

Dat is tv op haar best: het detail wordt uitvergroot, het onverwachte gebeurt
voor je ogen, en voor wie het niet kan geloven, is er de videorecorder om het
terug te zien.

Overigens was prinses Juliana elitair op manier c: 'door te denken dat men
gelijk is aan anderen'.

En alleen een ex-koningin weet dat er ook nog zoiets bestaat als een primus
inter pares. Zij is van alle mensen het meest gelijk aan anderen. Ik weet wel
zeker dat zij ook betalend lid is van de VPRO.

ILLUSTRATIE IEN VAN LAANEN

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              61 of 140 DOCUMENTS

                                 de Volkskrant

                                  May 30, 1998

Groningen maakt reclame, Heerenveen werk

BYLINE: JOS MOERKAMP

SECTION: BINNENLAND; Pg. 50

LENGTH: 899 words


Platenzaken zullen er niet speciaal om middernacht voor open gaan, maar komende
week is de release te verwachten van de Almere-cd. Daarop wordt 'Almere, stad
van de vrijheid' ten gehore gebracht, tot voor kort ook te zien als
tv-commercial. Almere heeft er een videoband van laten maken. Verder zijn er
Almere-stropdassen en Almere-poloshirts in de handel. De Almere-merchandise is
onderdeel van een reclamecampagne onder het motto 'Het kan in Almere', waarvoor
reclamebureau PPGH/JWT werd ingehuurd.

'Het unieke is dat de campagne is ontwikkeld in samenwerking met de bevolking en
het bedrijfsleven', zegt Evelien Posma van PPGH/JWT. 'Door de bewoners hun eigen
lied in hun eigen omgeving te laten zingen, proberen we op een emotionele manier
de aandacht te trekken.' PPGH/JWT kaapte klant Almere weg voor de neus van onder
meer ARA/BDDP (de namen van reclamebureaus beginnen steeds meer te lijken op de
nieuwe naam van popster Prince). ARA/BDDP-directeur Erik Triesscheijn heeft geen
goed woord voor het werk van zijn concurrent. 'Het is een bekende truc: je laat
de opdrachtgever de hoofdrol spelen in je commercial, dan is hij altijd dik
tevreden. Maar als manager van een groot bedrijf hoor ik niet een reden waarom
ik mijn boeltje naar Almere zou moeten verplaatsen.'

Gemeenten en provincies investeren steeds meer in de promotie van zichzelf.
Vroeger werden ze onderhouden door het rijk, maar vandaag de dag moeten ze ook
zelf financiele bronnen aanboren om rond te komen. Daarom is het belangrijk
bedrijven te lokken. Die zorgen immers voor werk, waardoor gemeenten minder
uitkeringen hoeven te verstrekken. Bovendien brengen ze via de
gemeentebelastingen ook nog geld in het laatje.

Een tweede ontwikkeling die overheden in een concurrentiepositie brengt en dus
stimuleert om reclame te maken, is de verschuivende waardering voor
vestigingslocaties. De Randstad verliest aan populariteit ten gunste van
goedkopere en beter bereikbare locaties verder landinwaarts.

'De kunst is die trend te versnellen', zegt Willem Goutier, voorzitter van het
Groninger Promotie Overleg. De provincie Groningen begon al in 1990 een
professionele campagne, inclusief tv-spot, onder de slogan 'Er gaat niets boven
Groningen'.

De meeste campagnes zijn allereerst bedoeld om een negatief imago weg te werken.
Nederland dacht tien jaar geleden dat Groningen ver weg en saai was en dat de
mensen er allemaal een stijve nek hadden, zo bleek uit onderzoek. 'Er gaat niets
boven Groningen' moest dat beeld corrigeren. Of het is gelukt, durft onderzoeker
Wim Meester niet te zeggen. 'Wij hebben de afgelopen jaren vijf effectmetingen
verricht. In ieder geval daalt de waardering voor Groningen niet. En het
vooroordeel van de stugge Groninger lijkt langzaam aan te verdwijnen. Maar ik
weet niet of dat het gevolg is van de campagne.'

Een tweede doelstelling van gemeentelijke en provinciale zelfpromotie is een
soort mega-teambuilding. Er moet een positieve spirit worden gecreeerd die tot
ver buiten de gemeentegrenzen uitstraalt. Ook Amersfoort wil haar eigen bewoners
tot ambassadeur van de stad maken. Een van de plannen heet het 'Amersfoort
Diner', waarbij spraakmakend Nederland aan tafel schuift bij de lokale VIP's, in
de hoop dat de Amersfoortse mare 'Mensen maken de stad' zich over het land
verbreidt. Voor het gewone volk staat een stadsbuffet op het programma.

De derde en meest cruciale doelstelling van de reclamecampagnes is concreet
duidelijk maken wat de betreffende gemeente of provincie meer heeft dan haar
concurrenten. De kritiek op de Almere-campagne vindt Posma daarom nogal
voorbarig. 'Ik denk dat de imagocampagne die we tot dusverre hebben gevoerd,
ervoor heeft gezorgd dat bedrijven nu bevattelijker zijn voor een inhoudelijke
campagne. Nu is het zaak door te pakken.'

Almere en Groningen doen dat door in tijdschriften testimonials te plaatsen van
bedrijven. Daarin zeggen ze iets over hun eigen bedrijf en over de voordelen van
de locatie. Groningen laat grote bedrijven zelfs wat meer betalen dan de
advertentiekosten, zodat bijvoorbeeld de zeehondencreche in Pieterburen voor een
zacht prijsje ook in het zonnetje wordt gezet.

Of de reclamecampagnes ertoe zullen bijdragen dat de bedrijvigheid toeneemt,
durft niemand te voorspellen. Almere bijvoorbeeld zag midden in de campagne het
bedrijf The Internet Plaza vertrekken naar Vianen, met verlies van zeventig
arbeidsplaatsen. Daardoor kwam het Digitaal Centrum Flevoland, een van de
paradepaardjes van de gemeente, voor een belangrijk deel leeg te staan. Het
leverde het vertrek op van de verantwoordelijke wethouder, plus een schadepost
van vier miljoen gulden. Daar staat tegenover dat Almere rond de eeuwwisseling
tweeduizend management consultants van Coopers & Lybrand over de vloer krijgt.
Ze vluchten uit de Randstad vanwege onbereikbaarheid en parkeerproblemen.

Dat reclame niet nodig is, bewijst de gemeente Heerenveen. Door in alle stilte
te netwerken, heeft Heerenveen zich opgewerkt tot de populairste
vestigingsplaats van Noord-Nederland. Het streefde onder meer Groningen voorbij.
De afgelopen vier jaar trokken flinke bedrijven naar Heerenveen. En als klap op
de vuurpijl komt medio volgend jaar Hewlett-Packard, goed voor duizend
arbeidsplaatsen.

Blije burgers zingen het Almere-lied: helpt het?FOTO GEMEENTE ALMERE

Gemeenten ; Recht ; Politiek en Staat ; Staatsrecht

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              62 of 140 DOCUMENTS

                                 de Volkskrant

                                  May 29, 1998

Honger naar echt; SUPEREGO'S DOMINEREN LITERATUUR

BYLINE: ALEID TRUIJENS

SECTION: CICERO; Pg. 35

LENGTH: 2944 words


DONALD DUCK draagt een matrozenjasje. Geen broek om z'n donzige onderlijf, want
dat is nergens voor nodig. Hij heeft vier vingers aan iedere hand, en een grote,
gele mond. Hij woont met zijn drie neefjes in een huis met een ijskast, een tv
en een tuinsproeier, en roostert graag een kippetje op de barbecue. Donald Duck
is een eend, maar niet eentje die je roostert. Tot die verbijsterende ontdekking
komt, vroeg of laat, iedere Donald Duck-lezer. Maar die vaststelling doet niets
af aan de overtuiging dat Donald gewoon een mens is. Gierig huisvader,
calculerend burger. Bewoner van Duckstad, een suffe provincieplaats, geteisterd
door kleine criminaliteit en burenruzies. De kleine lezer woont ook in Duckstad.
Driekwart van de westerse wereld woont in Duckstad.

Verhalen zijn het echte leven niet, dat weet een kleuter, maar zij vertellen
iets over de wereld, de onze, de enige die we hebben. Verhalen zijn verzinsels,
maar daarom nog niet onwaar. Goede schrijvers liegen de waarheid. In de tijd
waarin de roman geboren werd, de achttiende eeuw, begrepen de lezers, kleuters
van de Nieuwe Tijd, dat niet vanzelf. Daarom hadden die vroege romanschrijvers
trucs nodig om te laten zien dat hun verzonnen wereld op de echte leek: zij
schreven een roman-in-brieven, een gefingeerd dagboek, een bericht in een fles
gevonden. Zij voerden een luid orerende verteller ten tonele, die de lezer met
vaste hand door het verhaal trok.

Totdat in de negentiende eeuw schrijvers als Flaubert en Zola vonden dat het
maar eens afgelopen moest zijn met die flauwe trucs. De lezer begreep inmiddels
toch wel dat de samenleving die zij zo genadeloos blootlegden, een projectie was
van het mensenbeweeg van alledag. Dat hun Emma en Nana geen wezens van vlees en
bloed waren, maar wel dachten en treurden als veel vrouwen, sterker nog, als
veel mannen - als Flaubert en Zola zelf. En dat zij het waren die hun sombere
visie op het leven gaven, zonder pontificaal in hun romans plaats te nemen. De
grote, Europese roman was geboren.

En nu, anderhalve eeuw later, wankelt dat strenge literaire dogma: dat een roman
een eigen wereld schept. Zelfs het laatste schaamlapje van de fictie, het
plichtmatige zinnetje 'iedere overeenkomst van personages met bestaande figuren
moet als toevallig worden beschouwd' dat aan veel romans voorafgaat, viel af.
Het werd trouwens toch al opgevat als een teken dat de schrijver eens flink
autobiografisch zou uitpakken.

Het merendeel van de literatuur van de jaren negentig verhaalt van het leven van
de schrijver zelf. Dat geldt zowel voor debutanten als voor schrijvers met een
flink oeuvre. In recente romans sterven vaders, sneuvelen huwelijken, valt de
Grote Liefde dood neer, zien baby's het licht, worden polsen doorgesneden, en
zetten pubers zich af tegen hun ouders. Net zoals bij de lezer thuis. De
ik-verteller heet Tjit, Adrien of Connie, en soms heeft hij een schuilnaam, maar
de doden die zij beschrijven zijn morsdood, de liefde was echt, de wrok groot,
het verdriet niet minder. Alsof de lezer zo langzamerhand maar eens moet
begrijpen dat romanpersonages mensen van vlees en bloed zijn. Dat het maar eens
afgelopen moet zijn met dat literaire schimmenspel. Want is niet ieder mens een
literair halffabrikaat dat, na enig poets- en slijpwerk, zo in een roman kan? Is
niet ieder mens een personage in zijn eigen geschiedenis; ieder leven een
Verhaal? Als een schrijver iemand kan verzinnen, kan iemand ook jou verzinnen.
Waarom dan niet jezelf herscheppen? En ach, wat wij 'het leven' noemen is immers
ook niet meer dan een handvol illusies. Fictie, zo je wilt. We zijn rond.

In de twee eeuwen durende uitputtingsslag die de literatuur nodig had om de
verbeelding de nek om te draaien - in Nederlandse termen van Betje Wolff tot
Connie Palmen - zijn alle uithoeken van de fictie grondig verkend. Horror,
sciencefiction, neoromantiek, magisch realisme, satire, metafictie, documentaire
fictie en postmodernistische mengelmoesjes van dit alles. Jorge Luis Borges, die
meende dat literatuur alleen nog over literatuur kon gaan, kreeg gelijk, zoals
onvermijdelijk ook iedere film aan films refereert. Misschien is het wel
dodelijke vermoeidheid, veroorzaakt door het besef dat 'alles' al gedaan is, die
schrijvers doet terugvallen op hun enige, onvervreemdbare zekerheid, het ik. En
zelfs dat microthema roept genoeg vragen op: wie ben ik, waarvoor leef ik, hoe
ben ik zo geworden, ben ik echt, ben ik vals, doe ik ertoe? De vraag naar de
eigen identiteit is aan het eind van de twee christelijke millennia de hamvraag
geworden.

Dit keer bekroonde de jury van de Libris Literatuur Prijs, geheel in de geest
van de tijd, een hyperrealistische, onmiskenbaar autobiografische roman. Een
vuistdikke tranche de vie, derde portie van het volkorenbrood in zeven delen dat
J.J. Voskuil in gedachten heeft, en waarvan er nu vier verschenen zijn. Toch kun
je de jury, overstelpt met 180 proza-inzendingen waarvan een groot deel
(semi-)autobiografisch, niet verwijten dat 'zij een goede neus heeft voor
toptienboeken', zoals Jaap Goedegebuure onlangs deed in HP/De Tijd. Figuranten
van Arnon Grunberg werd goed verkocht, Het lied en de waarheid van Helga
Ruebsamen ook, maar nog lang niet zo goed als Jung Changs Wilde zwanen of Het
geheim van Anna Enquist, waarvoor meer dan honderdduizend lezers de deur uit
holden. Op de CPNB-tophonderd van vorig jaar komt Het bureau 3 niet voor, Gemis
van Manon Uphoff, Uit het paradijs van Nelleke Noordervliet, en Tussen mes en
keel van Geerten Meijsing evenmin.

O P DE autobiografische meetlat scoren de zes romans wel hoog. Alleen van
Noordervliets boek - over een man die wil weten hoe hij werd verdreven uit het
paradijs van zijn jeugd - kun je moeilijk volhouden dat het over haar eigen
leven gaat. Van Het bureau zijn intussen alle details door journalisten
gecheckt: ja, zo ging het precies, daar op het P.J. Meertensinstituut, waar de
schrijver zich als chef volkskunde decennialang met lange tanden een weg door de
kaartenbakken vrat.

Dat de jury in haar beoordelingsrapport het winnende boek, en de andere
genomineerde romans, niet aanprijst vanwege het autobiografische karakter, maar
juist om de superieure vorm, waardoor zij het genre van de 'bekentenisroman' te
boven gaan, is niet een opzichtig 'hameren op het aambeeld van de esthetica',
zoals Goedegebuure schrijft, maar een vanzelfsprekende keuze. Er stond hier
immers literatuur ter discussie. Wat hadden de juryleden dan moeten doen? Roepen
dat ze zo gehuild hadden? Dat het bij hen op kantoor 'precies zo gaat'? Dat het
zo 'dapper' was van Meijsing om met het 'onopgesmukte' verslag van zijn
depressie voor de draad te komen, in een tijd dat het 'echt gebeurd' je van alle
kanten om de oren schalt, en de boeken van bekende en 'gewone' Nederlanders die
luidkeels hun leed uitventen, hoog opgetast naast de kassa liggen?

'Herkenning' mag geen doorslaggevend literair criterium zijn. Voor identificatie
alleen hebben we de literatuur niet nodig. Daartoe kun je terecht bij de vele
lief & leed-programma's op de tv, van Oprah Winfrey tot Robert ten Brink, waarin
incestervaringen breed worden uitgemeten en gescheiden gelieven elkaar weer
snikkend in de armen vallen. Of bij vele niet-literaire egodocumenten, in de
folder van de ECI 'Aangrijpende Boeken' genoemd. Levensverhalen met titels als
Prozac Nation, Het begon met een knobbeltje, of Leven met een geestelijk
gehandicapt kind, ongetwijfeld van groot therapeutisch nut voor lotgenoten en
voyeurs. Literatuur is geen welzijnswerk. De Libris-jury kon alleen maar kiezen
voor Voskuils boek ondanks het autobiografische karakter ervan.

Meijsing en zijn uitgever mogen dan ironisch gebruik gemaakt hebben van de
egomode door Tussen mes en keel aan te bieden als een 'zelfhulpboek' voor
suicidalen, in feite verschilt dit boek weinig van een roman als Veranderlijk en
wisselvallig: het miskende schrijverschap, de onwillige muze en de botsing van
hoge artistieke idealen met het platte leven zijn vertrouwde, romantische
Meijsing-thema's. In een interview met Humo relativeert Meijsing het
waarheidsgehalte van zijn boek: 'In een roman kun je de waarheid beter dienen.
In plaats van je eigen emoties creeer je nieuwe emoties.' En juist dat creeren
scheidt literatuur van gevoelsuitstortingen.

Bij J.J. Voskuil ligt dat wellicht anders. Bij hem is het wel degelijk de
bedoeling de werkelijkheid zo dicht mogelijk te benaderen. In de duizenden
pagina's van de drie delen van Het bureau heb je aanvankelijk het idee de
notulen van een nimmer eindigende kantoordag te lezen. Maar wat dit werk tot een
roman maakt, is de verdichting van al die beleefde dagen tot de beschreven
momenten, en de blikvernauwing van een schrijver die zich geknecht en gevangen
voelde in een zinloos bestaan.

In het januari-nummer van Bzzlletin sprak Voskuil zich uit voor het puur
identificerend lezen: 'Op het moment dat ik mijzelf (. . .) niet meer kan
spiegelen, verlies ik iedere belangstelling. Dat is eigenlijk de vraag bij alles
wat ik lees: herken ik mijzelf en leer ik iets van de wijze waarop deze man
leeft? (. . .) Ik zoek schrijvers die op een directe wijze over zichzelf praten
en rekenschap afleggen over hun leven.' Tussen echte en 'gecreeerde'
werkelijkheid bestaat voor Voskuil kennelijk weinig verschil. Dat is ook de
reden dat lezers die niet hunkeren naar herkenning, vaak moeite hebben zich door
deze geboekstaafde ervaringen te worstelen.

I N ZIJN studententijd werd Voskuil gegrepen door het pleidooi voor 'de vent' in
de literatuur, een voorkeur die Ter Braak en Du Perron in hun tijdschrift Forum
in de jaren dertig hartstochtelijk beleden. Dezer dagen laait die oude discussie
weer op en wordt de schijntegenstelling vorm-vent weer van stal gehaald. In zijn
'persoonlijke kroniek' Liefde is een zwaar beroep, die onlangs uitkwam in de
reeks Prive-domein van de Arbeiderspers, nam Rogi Wieg een pamflet op met de
titel 'Het lef om van je lyrisch ik een ik te maken'. Hij pleit daarin voor een
'nieuwe vent-literatuur' en roept schrijvers op zich meer te bemoeien met de
actuele werkelijkheid. Want: 'Zijn er in dit land dan geen grote zorgen? Is er
niets meer om voor of tegen te vechten?' Een 'vent' is voor hem Frans Kellendonk
die een nieuwe morele standaard wilde stellen, of Willem Jan Otten die stelling
nam tegen de zelfmoordpil van Drion. Geen schrijvers van 'steriele fictie', die
- zoals volgens Wieg gebruikelijk in Nederland - zich laf verschuilen onder
'intellectuele dekmantels', maar kerels die de moed hadden 'iets te doen voor
Nederland'.

Wieg haalt hier twee dingen door elkaar. Autobiografisch schrijven impliceert
niet vanzelf dat er een ferm standpunt wordt ingenomen over maatschappelijke
'kwesties'. Integendeel, de meeste 'echte ikken' die de laatste jaren aan het
woord zijn, tonen geen enkele belangstelling voor de wereld buiten hun eigen
gekwelde ego. En wat doet Rogi Wieg zelf 'voor Nederland'? Hij verhaalt in zijn
'persoonlijke kroniek' van zijn moeizame liefdesleven, zijn kolossale libido en
zijn talrijke literaire vetes. Dat is ook een ander soort 'rekenschap afleggen'
dan Voskuil voor ogen staat.

De vorm-opvatting heeft eveneens een nieuwe pleitbezorger. P.F. Thomese
fulmineert in het laatste nummer van De Revisor terecht tegen de 'narcistische
samenzwering' van uitgevers, schrijvers en publiek, die elkaar vinden in hun
honger naar het 'echte leven'. Want 'echt' vult de uitgeverskas, kan een welkome
uitweg zijn voor een schrijver zonder ideeen en brengt een enorme hoeveelheid
gratis publiciteit teweeg, die zelden aan schrijvers ten deel valt bij wie de
verbeelding op volle toeren draait - daarin heeft Thomese zonder meer gelijk.
Maar of gerichtheid op de 'vorm', waartoe Thomese oproept, het narcisme
tegengaat, valt te betwijfelen. In de beste autobiografische romans van de
laatste jaren, zoals Gesloten huis van Nicolaas Matsier, Asbestemming van
A.F.TH. van der Heijden en Tussen mes en keel van Geerten Meijsing, is het wel
degelijk de 'vorm' die stuwkracht geeft aan het verhaal. Maar wat je er niet in
aantreft, is iets als 'visie' op de wereld buiten de eigen muren, een
verbeelding die voor spiegeleffecten zorgt.

G ROTE ROMANS doen altijd wezenlijke uitspraken over 'de wereld' en het is
altijd de vorm die een visie dwingend maakt. Faulkner, Bellow, Tsjechov,
Couperus en Hermans schreven geen 'steriele fictie', maar etaleerden evenmin een
groot, kwetsbaar ego. Zij situeerden hun werk in hun eigen tijd en omgeving,
maar die 'waarheid' bleek bestand tegen de tand des tijds. 'Vorm' en 'vent' zijn
noodzakelijke voorwaarden voor literatuur die langer beklijft dan een hype kan
duren.

'Sincerity is a trick, like any other', schrijft de Engelse schrijver Blake
Morrison in het openingsstuk van zijn essaybundel Too True. Hij stelt daarin
voor de grenzen tussen fictie en non-fictie vloeiend te houden. Beide, schrijft
hij, onthullen een 'waarheid', er is altijd een schrijver die selecteert,
ordent, construeert, die een verhaal schept uit een rommelige berg feiten. Dat
is waar, maar het soort faction waar Morrison op doelt - en dat hij zelf
schrijft - verschilt hemelsbreed van de egodocumenten die het bij ons zo goed
doen. Het is superieure journalistiek, bij uitstek gericht op 'de wereld', geent
op verifieerbare feiten, maar vervaardigd met literaire middelen en bedoeld om
verder te reiken dan de waan van de dag.

Faction is in de angelsaksische literatuur al sinds de jaren zestig een populair
genre, met als grote voorbeeld In Cold Blood van Truman Capote, een
gefictionaliseerd verslag van een gruwelijke moordpartij in Kansas. Dat boek
liet zien dat de werkelijkheid erger is dan de ziekste geest kan bedenken, maar
om de lezer te raken is een krachtige schrijvershand vereist. Journalisten
leenden in de jaren zeventig trucs van de literatuur: een reportage moest in de
eerste plaats een 'verhaal' zijn, met helden, schurken en slachtoffers,
cliffhangers en flash backs. Literatuur en new journalism gingen op elkaar
lijken, en de vraag 'wat is nog echt, wat niet?' werd in dat schemergebied
bijzaak; alleen het fraaie verhaal telde.

Ook in Nederland worden actualiteit en historie steeds meer gefundenes Fressen
voor romanschrijvers. Een geslaagd voorbeeld is De ordening van Kees van
Beijnum. Hij liet zich inspireren door het leven van de weduwe Rost-Van
Tonningen, maar zijn verhaal drijft ver weg van de feiten: hij laat overtuigend
zien hoe deze vrouw het leven van een meisje dat haar archief ordent, beslissend
verandert. De 'roman' van Jan Tetteroo over de verkrachtingsaffaire van Patrick
Kluivert, De fantastische Boris Engel, toont hoe makkelijk dit genre perverse
trekjes krijgt: de herkenbaar neergezette spits die iemand doodreed en met zijn
kompanen een meisje verkrachtte, is een gouden, gratis personage. Zo verzin je
ze niet, en zo pik je ook nog even wat Ajax-gekke lezers mee. En zo kun je ook
zonder journalistieke bewijsplicht van alles en nog wat beweren over Kluivert,
het gaat immers over Boris Engel. Fictie dus. Gemakzucht kun je het ook noemen.

Heeft de verbeelding het afgelegd tegen de realiteit, die altijd een graadje
erger is? Zullen schrijvers voortaan teksten vervaardigen voor lezers, die
instant-bevrediging eisen van hun honger naar echt, die de huiver pas in hun
leden voelen als ze weten dat er geen iota aan verzonnen is? Het moment dat het
publiek overvoerd raakt van zoveel echtheid, van al die langstrekkende home
movies, moet nabij zijn. In de tv-uitzending rond de Libris-prijs sprak een
volgens het Sociaal Cultureel Planbureau volstrekt atypische lezer (want man,
jong en veellezer) gedenkwaardige woorden: 'Het is toch de kracht van de
literatuur dat je je niet hoeft af te vragen of het echt gebeurd is?' Zulke
lezers zijn er; zij willen zich verliezen in de verbeeldingswereld van een
ander.

Zij kunnen nog wel iets van hun gading vinden. In Babylon bijvoorbeeld, de
ambitieuze roman waarin Marcel Moring de lof zingt van het vertellen, van
verhalen die onze cultuur hebben gevormd. Opvallend is wel dat ook deze roman -
net zoals Orville van Dirk van Weelden, die eveneens gaat over de magische
kracht van het vertellen - de identiteitsvraag stelt. Wie zijn wij, waar komen
we vandaan, wat kan ons leiden? Het zijn dezelfde vragen, maar de methode
verschilt.

De tijd waarin schrijvers bouwden aan een groot, mythisch wereldbeeld is
voorbij. Na de 'grote drie' - Hermans, Reve, Mulisch - is er geen megalomaan
meer opgestaan die de moed daartoe heeft. De behoefte om zin te geven aan de
chaos, in een hecht oeuvre dat aan eigen wetten gehoorzaamt, is de literatuur nu
vreemd. En misschien kan dat ook niet meer. Wij weten dat ieder gevoel, iedere
gedachte, iedere observatie arbitrair is. Alles is chaos, daar is geen ordenen
meer aan. Wie zingeving wenst, wende zich tot De Celestijnse belofte.

Ian Mc Ewan, schrijver van Enduring Love, een van de mooiste romans van de
laatste jaren, zei onlangs in HP/De Tijd: 'Als ik iets in een roman lees dat ik
heel goed vind en ik ontdek dat het echt gebeurd is, vind ik het meteen minder
goed. Ik vind het belangrijk om een illusie te creeren.' Zijn boek is een
fascinerend verhaal over een stalker, een man die zich vastbijt in een man die
hij ontmoet bij een bizar ongeluk, en liefderijk diens leven verwoest.
Huiveringwekkend, verzonnen, en daardoor waar. Schrijvers van dat kaliber zijn
er ook in Nederland. Een roman die laat zien dat de 'waarheid' niet noodzakelijk
in het eigen leven besloten ligt, wat zou dat mooi zijn.

Aleid Truijens

ILLUSTRATIE ANGELA DE VREDE

Literatuur ; Kunst en Cultuur ; Kunst ; Taal- en Letterkunde

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              63 of 140 DOCUMENTS

                                 de Volkskrant

                                  May 28, 1998

Minister Melkert vraagt advies over verbetering van voorspellingen; SER:
koopkrachtcijfers voorzichtiger brengen

SECTION: ECONOMIE; Pg. 2

LENGTH: 414 words


Het kabinet moet voorzichtiger zijn met koopkrachtplaatjes. De invloed van de
overheid op de koopkracht is beperkt. De ontwikkeling van de koopkracht is ook
te veel een individuele aangelegenheid.

Van onze verslaggever

AMSTERDAM

Dit schrijft de Sociaal-Economische Raad in een conceptadvies over
koopkrachtcijfers. Vakbeweging, werkgevers en onafhankelijke deskundigen willen
het advies in juni definitief vaststellen.

Minister Melkert van Sociale Zaken heeft de SER om advies gevraagd over
verbetering van de koopkrachtplaatjes naar aanleiding van de opwinding over de
salarisstrookjes in januari. Terwijl het kabinet koopkrachtstijging beloofde,
daalde in veel gevallen het nettoloon.

De SER heeft nog geen aanvullingen bedacht op de huidige berekeningswijze van de
koopkracht, zodat de ramingen kunnen verbeteren. De raad denkt ook dat de
problemen zoals die in januari eenmalig zijn. In die maand werd een reeks
wijzigingen in de belastingen en sociale premies doorgevoerd bij de wijziging
van de WAO.

Het kabinet moet volgens de Sociaal-Economische Raad vooral voorzichtiger zijn
met de presentatie van koopkrachtcijfers.

Daarbij moet benadrukt worden dat het om een algemeen beeld gaat en om de
ontwikkeling van de koopkracht in het hele komende jaar.

Bovendien is de overheid slechts voor een deel verantwoordelijk voor de
ontwikkeling van de koopkracht. Die wordt ook bepaald door individuele keuzes.
Zo wordt bij Jan Modaal uitgegaan van een werkende man, een huisvrouw en twee
kinderen van zes en elf jaar oud. Het ouder worden van de kinderen en het
veranderen van hun behoeften werkt niet door in de koopkrachtcijfers.

Volgens de SER wekt het kabinet bij de presentatie van de koopkrachtcijfers te
veel de indruk dat het om garanties gaat. Alleen van uitkeringsgerechtigden kan
de regering nauwkeurig de ontwikkeling van de koopkracht voorspellen.

'De overheid bepaalt hier zowel de hoogte van de bruto-inkomens als de
wijzigingen in de belastingheffing en de premies. Met uitzondering van de
prijzen speelt de invloed van derden op de koopkracht van uitkeringsgerechtigden
een beperkte rol', schrijft de SER.

Naarmate het inkomen hoger wordt, spelen individuele keuzes en omstandigheden
een grotere rol bij de feitelijke ontwikkeling van de koopkracht. 'Uitspraken
door de overheid over de koopkrachtontwikkeling van hogere inkomensgroepen zijn
met grotere onzekerheden omgeven', aldus de SER.

Nationale economie ; Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              64 of 140 DOCUMENTS

                                 de Volkskrant

                                  May 26, 1998

Belgische 'Les Miserables' komt goed uit de windtunnel

BYLINE: PATRICK VAN DEN HANENBERG

SECTION: KUNST; Pg. 14

LENGTH: 716 words


Les Miserables door Music Hall/Koninklijk Ballet van Vlaanderen, regie: Ken
Caswell. Stadsschouwburg Antwerpen.

THEATER

Musicalproducent Cameron Mackintosh is gek op een strak aangesnoerd keurslijf.
Als in een of andere uithoek van de wereld het plan wordt opgevat om een van de
musicals uit zijn collectie op te voeren, zoals The Phantom of the Opera, Miss
Saigon of Les Miserables, wordt er direct een legertje artistieke generaals op
afgestuurd om de zaak zo uniform mogelijk te regelen.

Ook de Vlaamse uitvoering van Les Miserables is dwingend gebonden aan de
draaiboeken die regisseur Ken Caswell uit Londen heeft meegebracht. De
ingenieuze draaischijf op de toneelvloer, de gigantische barricaden die
indrukwekkend in elkaar schuiven, de onvermijdelijke grote rode vlag die de
opstandigen opzweept, het fraaie licht waardoor het riool van Parijs ontstaat,
we hebben het allemaal al eens elders gezien. Het verhaal van Victor Hugo over
de verschoppelingen in Frankrijk in de eerste helft van de negentiende eeuw is
soepel gestroomlijnd na vele jaren windtunnel.

Toch is er in Les Miserables een creatieve nooduitgang: de herberg van het
schraperige echtpaar Thenardier. In Nederland maakten Paul de Leeuw en Simone
Kleinsma daar hun eigen feestje van. En ook in Antwerpen is die mogelijkheid ten
volle uitgebuit.

De vertaling van Seth Gaaikema, die de rest van de avond trouw wordt gevolgd, is
in de scenes waarin die twee lijkenpikkers en matennaaiers voorkomen radicaal
opzij geschoven. Zij zijn nu 'baas van heel het kot.' Er is een puur Antwerpse
volkskroeg van gemaakt, waar de Engelse regisseur weinig vat op heeft gehad.

Verder is de personele invuloefening grotendeels op hoog niveau afgerond. Les
Miserables kent twee hoofdrollen. Jean Valjean, de man die een brood steelt voor
een hongerig kind, wat hem op een langdurige straf komt te staan. In vrijheid
werkt hij zich op tot fabrieksdirecteur en burgemeester. En de overijverige
wetshandhaver Javert, met wie Valjean in het revolutionaire Parijs van 1832
fataal in botsing komt.

Hans Peter Janssens heeft misschien niet de fysieke omvang die hoort bij een man
die negentien jaar dwangarbeid heeft overleefd en in zijn eentje een enorme kar
overeind sjort, maar met zijn volle bariton en brede spel maakt hij dat volledig
goed.

Zijn tegenspeler, Jan Danckaert als Javert, is eigenlijk de enige van het
gezelschap die een beetje verdwaald lijkt te zijn. Veel klassiek geschoolde
zangers hebben de afgelopen jaren een succesvolle overgang van opera naar
musical gemaakt.

Henk Poort en Ernst Daniel Smid zijn daar in Nederland goede voorbeelden van en
Hans Peter Janssens is in Belgie een absolute aanwinst voor 'de opera van de
gewone man'. Danckaert staat vooral heel ernstig mooi te zingen en houterig te
spelen, en haalt daarmee de vaart enigszins uit de voorstelling.

Het Koninklijk Ballet van Vlaanderen is inmiddels een degelijk
opleidingsinstituut geworden voor Vlaams musicaltalent. Maar ook Nederlanders
vinden er regelmatig onderdak. In Les Miserables laat Addo Kruizinga als
studentenleider Enjolras definitief zien dat hij tot het keurkorps van
musicalartiesten behoort. De lievigheid die hem in vorige rollen in Jesus Christ
Superstar en West Side Story nog wel eens dwars zat, is nu gelukkig verdwenen.

Net als Kruizinga speelde de Vlaamse Hilde Norga ook in de Van den Ende
productie West Side Story, en nog recenter in Jekyll & Hyde. Zij behoort tot het
beste dat het Koninklijk Ballet van Vlaanderen heeft voortgebracht.

De rol van Fantine, de fabrieksvrouw met het onwettige kindje (het stroperige
logo van de voorstelling) is klein, maar emotioneel buitengewoon heftig. Zij
gaat heel knap precies tot het randje. Vooral op de schaarse momenten dat het
enorme podium ontdaan is van de decorpoespas bewijst zij haar grote klasse.

Het is de bedoeling dat Les Miserables pas uit de Antwerpse Stadsschouwburg zal
verdwijnen als de zaalbezetting onrendabel is geworden. De Nederlandse versie
met Henk Poort trok al 650 duizend bezoekers en in Duisburg en Londen draait de
voorstelling al vele jaren. Of er ruimte is voor nog een langlopende Miserables
in de buurt is dus de vraag. Maar aan het niveau in Antwerpen zal het zeker niet
liggen.

Patrick van den Hanenberg

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              65 of 140 DOCUMENTS

                                 de Volkskrant

                                  May 23, 1998

'We gaan nu met Joke bellen'

BYLINE: MARIJN VAN DER JAGT

SECTION: STROOM; Pg. 3

LENGTH: 1120 words


Baan kwijt? Schulden? Lastige ambtenaren? Klop aan bij de televisie. Die springt
in de bres en opent deuren. Het is een nieuw en populair genre: 'hulp-tv'.

WE HOPEN dat de overval gaat lukken', zegt Bas Westerweel. In het begin van het
AVRO-programma Voor elkaar bespreekt Westerweel zijn plan van aanpak, als een
politieman die een omsingeling voorbereidt. Locatie: Huize IJsselvliedt in het
Gelderse Wezep. Hier werkt, al twintig jaar met dezelfde liefde en toewijding,
vrijwilliger Harry, de hoofdrolspeler van de eerste aflevering.

Harry moet op de juiste manier worden verrast. 'We hebben het volgende bedacht',
legt Westerweel uit, z'n stem alvast een beetje gedempt om de spanning erin te
krijgen. Harry heeft een vriendin, die in een ander verzorgingstehuis werkt, ook
zo'n medemens met het hart op de juiste plaats. In een dubbele overval zal zij
tegelijkertijd met Harry van haar werk worden geplukt. 'Harry is hier', zegt
Westerweel vanaf Huize IJsselvliedt, 'Joke is daar. We gaan nu met Joke bellen.
Als alles goed gaat, tenminste . . .'

Haastige autoritten, kordaat overleg, bezoeken aan instanties, gesnuffel in
archieven, en vele, vele telefoontjes. Dat zijn de ingredienten van een
televisiegenre dat het afgelopen seizoen razend populair is geworden, zowel bij
de commerciele als bij de publieke zendgemachtigden. De hulptelevisie.
Spoorloos, Heartbreak Hotel, Breekijzer, De uitdaging, Make my Day - het zijn
allemaal programma's waarbij de televisie zich opwerpt als een sociaal werker
die op de bres springt voor de gewone burgerman.

Bent u uw baan kwijt? In de schulden geraakt? Heeft uw noodlijdende sportclub
een nieuw clubhuis nodig? Betaalt de verzekering uw geleden schade niet uit?
Slaagt u er niet in uw recht te halen? Is uw zoektocht naar een verdwenen
familielid op niets uitgelopen? Richt uw grieven niet langer tegen de
betreffende instanties, maar klop aan bij de televisie. Die opent deuren die
voor anderen gesloten blijven.

Typerend voor hulptelevisie is de presentator die in naam van de burger in actie
komt. Er wordt in deze progamma's een gevecht geleverd. Een gevecht tegen de
tijd, tegen de bureaucratie, tegen de moedeloos stemmende tegenwerking. Niets is
onmogelijk, is het motto van dit optimistische tv-genre. Als je maar doorzet. En
de presentator geeft het goede voorbeeld.

Bas Westerweel, Angela Groothuizen, Pieter Storms, Robert ten Brink - je ziet ze
voornamelijk hard werken. In weer en wind, bij nacht en ontij trekken ze er op
uit om mensen te spreken en dingen te regelen. Storms zit zelfs tijdens de vele
autoritten op z'n schootcomputer te rammen. Net als de andere weldoeners wordt
hij bijgestaan door een uitgebreid redactie- en productieteam, mogen we
aannemen. Maar in beeld zien we alleen die ene tv-held aan het werk. Westerweel
stuurt in zijn programma een 'onmisbare' medemens op vakantie - hij organiseert
het reisje, draagt de koffers, en vervangt daarna in eigen persoon die onmisbare
werknemer. Hij dweilt, wast af, gaat op stap met gehandicapten of brengt
kalveren ter wereld en zet in het voorbijgaan nog een speciale actie op poten.

De indruk wordt gewekt dat deze tv-hulpverleners er amper een prive-leven op
kunnen nahouden. Ze worden opgeslokt door een duizelingwekkende hoeveelheid
vergaderingen en verplaatsingen. Dat houdt pas op als de opdracht is vervuld en
alle betrokkenen - inclusief de kijkers thuis - elkaar met tranen van geluk in
de armen vallen.

'Buiten schijnt de zon, maar de telefoon staat binnen', verzucht Derk Bolt, de
actieman van Spoorloos die in Miami op zoek is naar de verdwenen moeder van een
meisje in de studio. Gespannen volgt het meisje de gefilmde avonturen van
speurneus Bolt. Het resultaat van zijn werk is al lang bekend, en had al aan het
begin van de uitzending verteld kunnen worden. Maar dat gebeurt niet. Eerst moet
uitgebreid getoond worden welke hindernissen de speurneus in den vreemde heeft
overwonnen. Dus zien we hem bezweet en stoffig in- en uit auto's stappen, mensen
aanklampen, archieven doorbladeren en terugkeren in zijn eenvoudige hotel om een
nieuw plan te bedenken. 'Het is doorlopend feest in Miami. Maar niet voor ons .
. .'

De inzet voor de medemens is bij alle hulp-tv-programma's hetzelfde. Wat
verschilt is de toon. Bij de publieke omroepen overheerst het
saamhorigheidsgevoel. We knappen het samen wel op, is de onderliggende gedachte.
Met al die lieve, goedwillende mensen die elkaar maar al te graag helpen, als de
televisie ze maar een duwtje in de juiste richting geeft. Bij de commerciele
omroepen overheerst de verontwaardiging. Hoe is het mogelijk dat mensen zo
worden behandeld. Het is toch te gek dat alleen de televisie deze gedupeerden
kan helpen! Wat de weldoeners hier voor elkaar krijgen wordt niet in
dankbaarheid aanvaard, maar met een triomfantelijke grijns. Kijkt u eens wat er
allemaal mogelijk is als Robert ten Brink met uw deurwaarders gaat praten. De tv
als pressiemiddel. En de presentator als Robin Hood.

De verrassingsoverval waar deze vorm van reality-tv zich zo graag van bedient,
is bij Voor elkaar een onschuldig trucje voor het opwekken van spontane emoties.
Bij Breekijzer gaat het erom de leugen en de hypocrisie te betrappen op de
uitgestreken smoelen van bureaucraten en bestuurders. Als het aan Storms ligt,
moeten we het begrip overval vooral letterlijk opvatten. 'Deze mevrouw heeft al
een hele tijd geprobeerd haar probleem alleen op te lossen. Nu zijn wij maar
eens meegekomen.'

Weldoener Westerweel trekt zich schielijk terug als bij een therapeutische
zangavond in Huize IJsselvliedt een Somalisch kindje in paniek raakt bij het
zien van de camera. Het getraumatiseerde oorlogskind denkt dat het zwarte
apparaat een geweer is. 'Luister eens', springt Westerweel op als iemand het
huilende kind wil verwijderen, 'wij gaan wel weg met de camera's. Zij hoort hier
en wij niet.'

Storms heeft in zijn programma precies de tegenovergestelde houding. Hij is niet
dankbaar dat hij ergens binnen mag, hij heeft er recht op. De camera is het
middel om een voet tussen de deur te krijgen. Woedend is hij als dankzij zijn
overvaltechniek een gedupeerde motorcrossclub eindelijk door de plaatselijke
wethouder wordt ontvangen. Woedend, omdat hij en zijn 'gunman' buiten moeten
wachten. Secondenlang zien we hem op de gang staan schreeuwen en tieren, een
imposante gestalte omringd door geschrokken ambtenaartjes. Het icoon van de
hedendaagse hulp-tv. Vergeten zijn de problemen van de motorcrossclub. Die zijn
van onderschikt belang in dit sprookje over de mensenredder die tegenwerking
ondervindt maar nooit, nooit zal opgeven.

Marijn van der Jagt

Bas Westerweel in Voor elkaar.

Consumentenzaken

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              66 of 140 DOCUMENTS

                                 de Volkskrant

                                  May 23, 1998

Zonnekoning zat onder de parasieten

SECTION: WETENSCHAP; Pg. 3

LENGTH: 309 words


Het leven van Lodewijk de Veertiende moet er heel wat minder zonnig hebben
uitgezien dan zijn bijnaam Le Roi Soleil suggereert. Franse paleoparasitologen
hebben onlangs bewijzen gevonden dat de Zonnekoning en zijn hofhouding
waarschijnlijk op grote schaal werden geplaagd door darmparasieten.

Bij opgravingen op het terrein van het voormalige jachtslot van Lodewijk de
Veertiende in Marly-le-Roy, even ten noorden van Versailles, troffen de
parasitoloog prof. FranCoise Boucher van de universiteit van Reims en
medewerkers van het Centre National de Recherches Scientifiques een paar oude
latrines aan.

Inspectie van de faecesresten bracht een grote hoeveelheid spoelwormen en
haarwormen (trichinella) aan het licht. Ook vonden de onderzoekers
lintwormeieren, in sommige waarvan nog duidelijk de haakjes te onderscheiden
waren waarmee de lintworm zich aan de ingewanden hecht.

Volgens Boucher en medewerkers wijst dit erop dat het schamel was gesteld met de
hygiene aan het Franse hof. De aanwezigheid van spoelwormen en haarwormen
betekent dat men voor het eten niet de handen waste en dat er ongewassen
groenten werden genuttigd. De lintwormen getuigen van de consumptie van vlees
dat onvoldoende was gegrild.

De Franse adel hield van gegrild vlees, in tegenstelling tot de gewone man die
het kookte - als hij al vlees at. In de huizen van het gewone volk werden dan
ook geen lintwormeieren aangetroffen.

Opmerkelijk is ook de aanwezigheid van de parasiet Fasciola hepatica, die de
leverbotziekte veroorzaakt. De parasiet was waarschijnlijk afkomstig van de
waterkers die aan het hof werd genuttigd. De parasiet komt nog steeds in
Frankrijk voor en kan waterkers besmetten die wordt geteeld op plaatsen waar
door leverbot geinfecteerde slakken voorkomen.

Lodewijk XIV; staatsieportret van Hyacinthe Rigaud, rond 1701.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              67 of 140 DOCUMENTS

                                 de Volkskrant

                                  May 22, 1998

Geboorte van de onderwereld; DUITSLAND IN DE NEGENTIENDE EEUW

BYLINE: MICHAEL ZEEMAN

SECTION: SPORT; Pg. 11

LENGTH: 2266 words


ER IS VRIJWEL geen historische bron die ons een zo zuivere indruk biedt van
bepaalde gebeurtenissen uit het verleden als de juridische bron. Dat ligt tot op
zekere hoogte voor de hand: de rechercheur en even later de rechter proberen met
alle hun ter beschikking staande middelen een zo getrouw mogelijk beeld te
scheppen van wat is voorgevallen, en ze leggen hun bevindingen bovendien vast,
vaak nog onder bijvoeging van de relevante documenten en andere
bewijsmaterialen. Daar kan een historicus jaren of eeuwen later nog altijd mee
uit de voeten: in elk geval een deel van de vragen die hij had willen stellen is
ten minste gesteld, hoe onbeholpen, suggestief of vooringenomen ook.

De zaak waar het om draait, het misdrijf, is in vergelijking met alle
gebeurtenissen die geen onderwerp van strafrechtelijk onderzoek zijn geworden,
goed gedocumenteerd en al op voorhand geordend. Die ordening mag dan een andere
zijn dan de historicus van eeuwen later zich wenst, en ook de bijlagen mogen
andere zijn dan hij graag gezien zou hebben, de huidige historicus is voldoende
toegerust met subtiele mentaliteitshistorische overwegingen en literaire
leestechnieken om tussen de regels door te kunnen lezen en zo alsnog te
achterhalen wat de gerechtelijke inquisiteurs van destijds niet interesseerde.

Grote en voor de stijl van de geschiedbeoefening doorslaggevende werken van de
afgelopen decennia als Emmanuel Le Roy Ladurie's Montaillou, Carlo Ginzburgs De
kaas en de wormen en Robert Darntons De grote kattenslachting zijn gebaseerd op
criminele archieven. Ze hebben daarin school gemaakt, zodat in de internationale
historische literatuur zich sedertdien een enigszins curieuze ommekeer heeft
voltrokken: ging vroeger het merendeel van de historische studies over de
toplaag van de samenleving, de vorsten, de regeringsleiders en de diplomaten,
wier levens immers veel beter gedocumenteerd waren dan die van het gewone volk,
tegenwoordig lijkt, als je de planken nieuwe historische studies in boekhandel
of bibliotheek naloopt, het wel of het verleden voornamelijk bevolkt werd door
geboefte en door hoeren.

Met terugwerkende kracht wordt het een aanbeveling om met justitie in aanraking
te komen, wanneer je je levensgeschiedenis aan de vergetelheid ontrukt wilt
zien. Een groot schrijver of schilder is afhankelijk van het oordeel van de
kritische mode, een beetje oplichter gaat vrijuit, linea recta de monografieen
in.

Onder invloed van de geschiedfilosofische bespiegelingen van Michel Foucault
zijn die criminele archieven bovendien gebruikt om iets aan de weet te komen
over de perceptie van de misdaad, en daarmee over de oordelen en vooroordelen
van de betreffende samenleving. Het vergeelde proces-verbaal kreeg daardoor een
dubbele functie: het bood inzicht in een bepaalde zaak, maar eveneens in een
bepaalde voorstelling van zaken. Bij aanwezigheid van voldoende materiaal werd
zelfs de reconstructie van de ontwikkeling van bepaalde opvattingen mogelijk.

Helemaal vanzelfsprekend is dat niet - en dus wordt het materiaal uit
strafrechtelijke archieven weliswaar heel veel gebruikt om een gang van zaken te
reconstrueren, maar lang niet altijd ook om erachter te komen tegen welke
mentale achtergrond zo'n affaire zich afspeelde, wat de sfeer en de
gemoedstoestand van die tijd waren en of die affaire meer was dan een incident.
Om meer aan de weet te komen is een andere dan een louter anekdotische
belangstelling nodig.

De Britse historicus Richard J. Evans heeft zo'n bredere belangstelling - en hij
had het geluk of het talent voor zijn studie Tales from the German Underworld
een aantal geschiedenissen te vinden of te selecteren die hem verder hielpen,
verder dan die geschiedenissen zelf. Het is vooral zijn vasthoudendheid aan het
weidsere perspectief die rechtvaardigt zijn boek voortaan in een adem te noemen
met de boeken van Le Roy Ladurie, Ginzburg en Darnton.

De verhalen mogen er ondertussen zijn. Het zijn vier Duitse geschiedenissen, die
samen de hele negentiende eeuw omspannen; daarin schuilt ook de mogelijkheid die
Evans aangreep om aan de hand van die vier individuele verhalen iets over de
negentiende eeuw in Duitsland te zeggen dat veel verder reikt dan die
geschiedenissen op zichzelf doen. Ze worden in zijn betoog stadia, peilmomenten
voor de ontwikkeling van de centralistische staat. In politieke zin krijgt die
pas onder Bismarck haar beslag, maar bestuurlijk gezien was er vanaf het ancien
regime al het nodige voorwerk gedaan.

Om dat voorwerk gaat het Evans. Om de ontwikkeling van een steeds efficientere
politiemacht als controleorgaan voor een staat die beheersen wil, in een
samenleving die zich gaandeweg van een standenmaatschappij omvormt tot een
klassenmaatschappij. Evans bedient zich van de levensgeschiedenissen van zijn
personages, zowel aan de hand van wat de politie over hen vastlegde als op basis
van wat zij zelf schreven, of er in hun directe omgeving over hen geschreven
werd. Maar hij ontstijgt keer op keer aan de anekdotiek van die geschiedenissen
en maakt ze tot stadia op een andere, veel langere weg, een weg bovendien die je
vooraf moet weten of althans vermoeden: met het blote oog zou je die route nooit
door het woud van gegevens kunnen onderscheiden.

Misschien is het mooiste verhaal dat van Franz Ernst, alias dokter Von Maltzahn,
alias Franz Alexander Napoleon von Vietinghoff, alias nog een hele reeks
varianten op deze ambitieus klinkende namen, de man die eind mei 1864 in Bremen
werd aangehouden omdat hij zijn hotelrekening niet betaald had. Kleiner kan een
incident bijna niet zijn: een man rekent niet af in een hotel, wordt gepakt en
gehoord, bijt flink van zich af - en dat alles wordt geduldig genoteerd door de
wachtmeester van dienst. Bijna anderhalve eeuw later gebruikt een historicus dat
vermoedelijk alledaagse incident als was het een symptoom en hij slaagt erin die
geschiedenis niet zozeer exemplarisch te maken als wel emblematisch.

F RANZ ERNST wordt in het eerste proces-verbaal dat over zijn geval is
overgeleverd, beschreven als een corpulente man met een gezond, enigszins
blozend uiterlijk - ook de rekening van het restaurant bleek niet betaald -,
goed gekleed en zo op het oog een dominee. Hij had geen papieren bij zich, maar
wel een verhaal - of beter gezegd: een heleboel verhalen. Iedere keer wanneer de
politie zijn verhaal controleerde, bleek dat niet te kloppen en moest hij een
nieuw verhaal opdissen. Hij bleek daar een meester in: hij beschreef
aanvankelijk zijn hoge komaf in Oost-Pruisen, met een academische studie
medicijnen die daarop volgde en een reis naar Amerika, Afrika en Australie,
compleet met lezingentoernee en filantropische inspanningen contra de inmiddels
verboden slavenhandel.

Een eerzaam mens, zeker geen crimineel, bevoorrecht door milieu en karakter:
niet iemand die je opsluit in een akelig cachot, ook niet iemand die je
hardhandig verhoort.

De politie van Bremen vertrouwde het niks en liet hem brommen. Bij navraag in de
oostelijke streken van de Duitse landen bleken de elementaire gegevens al niet
te kloppen en moest er een nieuw verhaal komen. Gaandeweg de verhoren blijft
zich eenzelfde patroon herhalen: Ernst beweert iets - hoe hij heet, waar hij
vandaan komt en waarom hij geen papieren kan overleggen - en wanneer de politie
moeizaam enkele gegevens nagetrokken heeft, ziet hij zich genoodzaakt een aantal
beweringen te laten vallen en nieuwe te verzinnen, maar bovendien zijn eerdere
verzinsels te motiveren.

Hij doet dat door handig gebruik te maken van de heersende vrees voor het
'democratische' gevaar. Hij beweert in contact te staan met het hoofd van de
Pruisische politie in Berlijn, voor wie hij werkzaamheden verricht waar hij
helaas niet over kan praten. Hij doet dat bovendien door te wijzen op allerlei
pamfletten en documenten die zich in zijn bagage bevinden: stuk voor stuk duiden
die op activiteiten die te maken hebben met de revolutionaire tak van de
arbeidersbeweging.

Waar hij, anders gezegd, getuigenis van aflegt, is van een zekere kennis van wat
in zijn tijd en land gevoelig ligt. Het revolutiejaar 1848 ligt nog vers in het
geheugen en her en der in Europa vinden bijeenkomsten plaats, in het geheim en
in het publiek, van de grote volksleiders; de proletariers aller landen zijn
bezig zich te verenigen en de Behorden weten waartoe dat kan leiden.

Die Behorden zelf zien bovendien hun opdracht zich wijzigen. Ook zij dienen zich
te professionaliseren en schoorvoetend zijn ze daarmee in de weer. De tijd eist
dat - ook criminelen worden mobiel, ook zij krijgen toegang tot de drukpers en
zijn dus in staat papieren te vervalsen - en het land eist dat: in een
klassenmaatschappij wordt iets anders van de politie verwacht dan in een
standenmaatschappij. Het zelfregulerend en zelfreinigend vermogen van de op oude
leest geschoeide samenleving, waarbij een hele reeks criminele actviteiten
binnen de betreffende stand werden opgelost en berecht en bepaalde groepen
mensen hoe dan ook niet in aanmerking kwamen voor lijfstraffen of het tuchthuis,
maakt plaats voor een rechtspraktijk die andere middelen moet aanwenden en
andere groepen moet ontzien dan wel vervolgen.

Evans analyseert dat scherp, zowel op het praktische, alledaagse niveau, als op
het veel ingewikkelder plan waar de repressieve activiteiten het product worden
van een allengs centralistischer wordende staat, ja, van de staatsvorming op
zichzelf. En dus wordt Franz Ernst van een kleine krabbelaar met een hang naar
een comfortabel leventje en dubieuze blaadjes in zijn koffer, het embleem van
die veranderingen.

Het is de tijd waarin de reispapieren wel professioneler gemaakt moesten worden,
eenvoudigweg doordat de bewegelijkheid toenam van groepen mensen die tot
dusverre gebonden waren geweest aan de strakke orde van familie, bedrijf, stad
of streek. Het is de tijd waarin enkele politiefunctionarissen zo snugger zijn
blaadjes te gaan uitgeven waarin ze zich van de fotografie bedienen om de
opsporing enigszins te vereenvoudigen; de introductie van de vingerafdruk als
onomstotelijk criterium voor het vaststellen met welke persoon zij van doen
hadden, zou nog enkele decennia op zich laten wachten.

Het interessante is dat ze, turend naar die ijzingwekkend verstilde foto's,
ineens tot het inzicht komen dat je eigenlijk niet aan iemand kunt zien of het
een crimineel was. De graveurs die voorheen langs de tuchthuizen waren
getrokken, hadden in hun portretten duidelijk het criminele karakter van hun
onderwerp tot uitdrukking laten komen: geboefte, dat zag je zo - en tot op grote
hoogte was dat terecht: de karakterisering van geboefte was veeleer een sociaal
kenmerk dan een zuiver crimineel criterium. Wie tot een bepaalde groep behoorde
- de vilders, de noodslachters, de zigeuners - was vanzelfsprekend een boef, wie
tot een andere groep behoorde kon dat niet zijn. Op zichzelf verandert dat
schema niet - je hebt nu eenmaal mensen die een straf kunnen afkopen -, maar de
invulling ervan verandert drastisch.

H ET ZIJN DE jaren waarin het begrip 'onderwereld' wordt geboren, een wereld die
zich onder de zichtbare bevindt, de wereld van het duister en de duistere
praktijken en dat heeft onmiskenbaar iets te maken met de verstedelijking. Evans
maakt een belangrijk punt van die onderwereld, als reactie op een steeds sterker
door de overheid beheerste bovenwereld.

Hoofdstukken eerder, bij zijn eerste exempel, was daar nog geen sprake van.
Wilhelm Aschenbrenner, de vervalser van cheques aan toonder op grote schaal, kan
in het begin van de eeuw nog gezien worden als een uitzonderlijke crimineel -
als een welopgevoede en geschoolde man die lange tijd zijn straf kan ontlopen
juist doordat hij uit een degelijk milieu komt. Hij behoort in generlei opzicht
tot een onderwereld, nee, zijn criminele activiteiten horen op zichzelf al thuis
in de bovenwereld; vilders en andere ambachtslieden met vuile handen en een wolk
van stank om zich heen hebben geen toegang tot promessen, duur papier en
ijzergalnoteninkt.

Een hoofdstuk later, aan het begon van onze eeuw, wanneer het Tagebuch einer
Verlorenen het zielige levensverhaal ontvouwt van een meisje dat door tragische
omstandigheden in de prostitutie terecht is gekomen, is er een andere
samenleving ontstaan met een duidelijk gedefinieerde onder- en bovenwereld, waar
je in kan afdalen als het je uitkomt en waar je in kan vallen om er nooit meer
uit te kunnen opkrabbelen.

Daartussen hangt de geschiedenis van een transformatie. Dat is, vanzelfsprekend,
de transformatie waar Foucault zoveel aandacht voor heeft gevraagd, maar het is
ook en vooral de naijlende golf van wat met de Franse Revolutie en de ondergang
van het ancien regime in gang werd gezet. En het is de transformatie naar de
twintigste eeuw, de eeuw van de bureaucratie, de controle en de centralistische
staat. Evans beschrijft die eeuw als sociaal-historicus die inmiddels
mentaliteitshistoricus is geworden: hij respecteert de individuen, maar ziet ze
als welsprekende voorbeelden voor veel grotere ontwikkelingen. In die
ontwikkelingen zijn het veeleer de voorstellingen die hem interesseren dan de
officiele uitspraken.

Michael Zeeman

Richard J.Evans: Tales from the German Underworld.

Yale University Press, 278 pagina's; ongeveer Ae 75,-.

ISBN 0 300 07224 4.

Een foto van zichzelf die Franz Ernst bij zich droeg tijdens zijn aanhouding in
1864. FOTO UIT 'TALES FROM THE GERMAN UNDERWORLD' Friedrichstrasse in Berlijn
tegen de eeuwwisseling. FOTO UIT 'EIN DEUTSCHES BILDERBUCH'

Kunst en Cultuur ; Geschiedenis

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              68 of 140 DOCUMENTS

                                 de Volkskrant

                                  May 19, 1998

Vegaburger?

BYLINE: ELSJE DE RUIJTER

SECTION: SERVICE; Pg. 23

LENGTH: 453 words


Echte vegetariers halen er een beetje hun neus voor op, voor vegaburgers. Daar
zijn deze vegetarische happen net iets teveel vleesvervangers voor. Een echte
vegetarier wil geen vervanging voor vlees. Vleesloos eten is, naast een vaak
weloverwogen keus, een tweede natuur geworden en daarin is geen plaats voor een
product dat zijn best doet op vlees te lijken, naar vlees te ruiken en te
smaken.

Ook echte vegetariers laten zich echter wel eens verleiden tot het eten van een
vegaburger, net als veel beginnende vegetariers en mensen die minder vlees
willen eten. Maar zijn ze ook lekker, die vegaburgers?

Dat onderzocht een smaakpanel van 'Leven en laten leven', het tijdschrift van de
Nederlandse Vegetariers Bond. Met smaak en minder smaak werden in totaal zes
vega- en kaasburgers verorberd, onder toeziend oog van de als keurmeester
aangetrokken chefkok van restaurant Oibibio, Ron van Schaik.

Opvallend was de magere productinformatie: van vier burgers werd de
samenstelling niet op de verpakking vermeld.

Productinformatie of niet, van de geproefde kaasburgers beviel die van Vivera
het best: een 6,5 en volgens de verpakking met 'soja-eiwit op basis van moderne
biotechnologie', op de voet gevolgd door de cordon bleu van Tivall, die met een
6,2 ook voldoende scoort. De geproefde tweede, merkloze, cordon bleu kunt u maar
beter in het schap laten liggen. Met een magere 4,9 kon die het proefpanel niet
bekoren.

Van de gewone burgers won de vegetarische filet van Quorn met glans met 7,5,
gevolgd door de groenteschnitzel van Tivall (7,1), een merkloze burger (6,8),
een burger van Vetara (6,2), de biologische groentecarre van De Vuurdoop (6,0),
met op de zesde en laatste plaats de 'vega quarterburger' van Morningstars Farms
(5,4).

Na afloop verzuchtte Van Schaik: 'Laat ze stoppen met die imitatiedingen. Dan
serveer ik liever in dille gemarineerde tofu bij de warme maaltijd. Dat is een
integer product en je ziet wat je eet.'

Oibibio zocht het recept voor ons op, maar had het niet meer in de computer
staan. Daarom bedachten ze het voor de tweede keer.

Snij een klein bosje dille fijn en maak een papje van de dille, 2 eetlepels
olijfolie, een theelepel mosterd, een theelepel suiker, peper en zout en een
eetlepel citroensap. Snij een groot blok tofu in plakken van een halve
centimeter of minder. Bestrijk een plakje met het dillemengsel, leg daarop weer
een plakje tofu en ga zo door tot tofu en smeersel op zijn.

Leg het bouwwerkje in een schaal met een bord erbovenop, zodat het bord druk op
het stapeltje uitoefent. Laat het 24 uur marineren. Verwijder vervolgens de
dille en snij de tofu in reepjes. Lekker door een eenvoudige salade.

Elsje de Ruijter

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              69 of 140 DOCUMENTS

                                 de Volkskrant

                                  May 15, 1998

Plunderende massa verliest angst voor politie

BYLINE: GERRIT DE BOER

SECTION: cicero; Pg. 39

LENGTH: 953 words


Dicky heeft een flinke lat in zijn handen. Een stel vrienden en buurtbewoners
loopt rond met golfclubs en knuppels. Samen houden ze de wacht voor de ingang
van het wooncomplex Surya Gardenia, in West-Jakarta, waar veel Chinezen wonen.

Van onze medewerker

Gerrit de Boer

JAKARTA

Tweehonderd meter verderop verspert een groep van circa vierhonderd relschoppers
de kruising. Een bank staat in lichterlaaie. Bureaustoelen en computers worden
in triomf weggedragen. De brede straat, normaal vol verkeer, is uitgestorven.

Onverwacht waagt een automobilist toch een poging de kruising over te steken.
Dicky (zelf geen Chinees) en zijn maats proberen hem tegen te houden. Maar de
chauffeur luistert niet. Na honderd meter dalen de eerste stenen op zijn auto
neer. Hard trapt hij op de rem en met piepende banden scheurt hij terug in de
richting waar hij vandaan komt. Deze waaghals komt met de schrik vrij, maar een
motorrijder is even later minder gelukkig. Hij redt het vege lijf door hard weg
te lopen. Maar zijn motor gaat op de brandstapel.

Dicky is bang dat de plunderaars richting Surya Gardenia zullen trekken of naar
de winkels aan de overkant van de straat. 'We zullen ons zo goed en zo kwaad als
het gaat verdedigen', zegt hij. Maar hij voegt er meteen aan toe dat ze
natuurlijk geen schijn van kans maken tegen een woedende en plunderende massa.
'Iedereen is gek geworden. Het is levensgevaarlijk', zegt hij. Een man die
meeluistert hoopt dat het leger snel komt. 'Die mensen daar willen bloed zien.
Het zijn moordenaars.'

Achterop een motorfiets gaat de tocht dieper het gebied in. Een groepje soldaten
van het elitekorps Kostrad hangt rond voor een volledig verwoest winkelcentrum.
Ze keuvelen wat met nieuwsgierige omstanders. Een van de soldaten verzekert dat
de situatie onder contrle is. De rellen van afgelopen nacht zijn voorbij.
Doorrijden is veilig.

Na nog een groepje soldaten verandert het beeld. Het aantal mensen op straat
wordt groter. Vrouwen zijn nauwelijks meer te bekennen, evenmin als politie of
soldaten. De gezichten staan grimmig. Links en rechts staan verwoeste kantoren
en winkels. Een brandende auto verspreidt een dikke rookwolk.

Ik besluit even te stoppen en te vragen wat er aan de hand is. Maar dat blijkt
een slecht idee. Binnen tien seconden zijn mijn chauffeur en ik omringd door
zo'n zestig jongemannen. 'Wat kom je doen?' vragen ze, 'je hebt hier niets te
zoeken.' Ik tover een glimlach op mijn gezicht en bezweer dat ik geen kwaad in
de zin heb. Dat levert slechts verwensingen op.

Mijn mobiele telefoon wordt weggegrist en verdwijnt in de groep. Wonder boven
wonder krijg ik hem terug. De groep dringt vervaarlijk op. 'Het is dat je
Indonesisch spreekt, anders was je al dood geweest', zegt een kleine, in blauwe
jeans gestoken man van rond de dertig. 'En als je je nu niet snel uit de voeten
maakt, vermoorden we je alsnog. Wegwezen, en snel.'

De plunderaars willen geen pottenkijkers. Maanden, jaren van opgekropte
frustratie over hun levensomstandigheden, de gevolgen van de crisis en de
corrupte regering zoeken een uitweg. De angst voor de militairen en de politie
is verdwenen, eendracht maakt macht. Als je met duizenden tegelijk op rooftocht
gaat houdt niemand je tegen, beseffen ze. Niemand is veilig, maar vooral de
Chinezen niet. Vele mensen hebben hun winkels en huizen beschilderd met het
woord Pribumi (autochtoon) om aan het geweld van de massa te ontkomen.

Studenten maken nauwelijks deel uit van plunderende groepen. De woedende burgers
hebben geen mooie leuzen voor hervorming en de bestrijding van corruptie. Ook
roepen ze niet om het aftreden van de president, zoals de studenten al maanden
lang doen. Niet dat ze het niet eens zijn met de intellectuele broeders. Maar in
hun leven is geen plaats voor idealisme. Het is hun zwart voor de ogen. Nu
hebben ze de kans en die grijpen ze volledig. Vandaag is het bijltjesdag.

In de loop van de dag wordt de sfeer in West-Jakarta steeds broeieriger. Maar
ook in andere wijken breken opstanden uit. Menigten, in omvang varierend van
vijfhonderd tot vijftienduizend mensen, trekken in de loop van de dag een
verwoestend spoor door winkel- en kantoorwijken in bijna de hele stad. Zelfs een
ziekenhuis ontkomt niet aan hun woede.

Jonge mannen en soms ook vrouwen lopen met bankbiljetten, computers, tv's,
matrassen en levensmiddelen over straat. Een groot deel van de buit gaat in
vlammen op. Een ander deel verdwijnt in de kampung. Overal langs de horizon
hangen rookpluimen. Politie en leger voeren hier en daar charges uit. Maar veel
vaker bewaken ze alleen de cruciale gebouwen en laten ze de menigte haar gang
gaan.

Het verkeer loopt overal vast. Kantoren sturen het personeel naar huis. Winkels
sluiten. Banken doen hetzelfde. Het openbare leven is volledig verstoord. Overal
vallen gewonden. Geruchten over tientallen doden doen de ronde. Er heerst
anarchie tot diep in de nacht.

De chef-staf van de strijdkrachten, generaal Wiranto, verklaart 's middags
tijdens een persconferentie dat hij de veiligheid van de burgers garandeert. Hij
heeft nog honderd compagnies soldaten achter de hand. Aan een avondklok denkt
hij nog niet, zegt hij.

Maar aan veel burgers, vooral die van Chinese afkomst, is die stoere taal niet
besteed. Zij zien dat niemand de zaak in de hand heeft en verschuilen zich in
hun huizen, doodsbang voor wat komen gaat. Vandaag is het gewone volk de baas in
Jakarta. En zijn regime is meedogenloos.

Een plunderaar gaat er vandoor met een stel skates. FOTO AFP; Een man die is
getroffen door een politiekogel wordt weggedragen. FOTO AP; Een politieman zoekt
een veilig heenkomen nadat hij door een steen is getroffen. FOTO AFP

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              70 of 140 DOCUMENTS

                                 de Volkskrant

                                  May 14, 1998

Gewelddadige protesten tegen dood van zes demonstranten Burgers nemen vaandel
over van rouwende studenten

BYLINE: GERRIT DE BOER

SECTION: OPMAAT; Pg. 22

LENGTH: 706 words


Een jongeman in met bloed besmeurde kleren ligt in de hoek van de
geimproviseerde eerstehulppost van de Trisakti Universiteit op een tafel. In een
doosje achter zijn schouder zit een net verwijderde kogel. De wond bovenaan het
schouderblad is met grove steken gesloten. Verdoving is er niet, maar de patient
geeft geen kik.

Van onze medewerker

Gerrit de Boer

JAKARTA

Volgens de dokter is het de enige gewonde die woensdag getroffen is door een
echte kogel. Vier andere patienten, die waren geraakt door rubberkogels, zijn al
naar huis. Een verpleegster vertelt dat eerder op de dag nog vier mensen zijn
behandeld die waren getroffen door rubberkogels of stenen.

De keurige Trisakti Universiteit in Jakarta - een particuliere, christelijke
hogeschool waar veel kinderen van de etnisch-Chinese elite en van hoge
ambtenaren en militairen studeren - schreef dinsdagavond bloedig geschiedenis
toen daar de eerste doden vielen onder actievoerende studenten. Woensdag braken
bij de zelfde universiteit opnieuw rellen uit, tijdens een bijeenkomst ter
nagedachtenis aan de zes doodgeschoten studenten.

Op de campus van Trisakti staan de studenten na de rouwplechtigheid in groepjes
bij elkaar. De meesten van hen hebben zich afzijdig gehouden van de gevechten op
straat, getroffen als ze zijn door de dood van hun vrienden. Woensdag neemt het
gewone volk het voortouw. En dat betekent minder leuzen en meer vernielingen.

Op de kruising voor de Trisakti Universiteit staan twee uitgebrande
vrachtwagens. Op het benzinestation tegenover de universiteit, dat
woensdagochtend al snel doelwit werd van de demonstranten, veegt een
pompbediende de stenen en brokstukken bij elkaar. Op een parkeerterrein staan de
wrakstukken van vijfentwintig vernielde auto's. Deze auto's heeft de politie
niet kunnen redden, maar het nabijgelegen winkelcentrum wel.

Honderd meter verderop staat een derde uitgebrande truck. Betogers hadden die in
brand gestoken en met lopende motor in de versnelling gezet, met als doel de
politie te overrijden. Maar dat opzetje liep uit op een drama: twee
demonstranten die zich niet tijdig uit de voeten konden maken, raakten bekneld
onder de stuurloos voortrijdende vrachtwagen, zo vertelt een toeschouwer. De
eerste was op slag dood, de tweede raakte zwaar gewond.

De straat hangt nog vol traangas van de charges die de politie tot ver in de
middag heeft uitgevoerd. Veel mensen lopen met een zakdoek voor het gezicht.
Maar hier is de strijd grotendeels voorbij. Politieagenten met wapenstokken en
schilden rusten uit op het trottoir.

Het strijdtoneel heeft zich in de loop van de middag stadinwaarts verplaatst.
Vlak voor de brug staan twee rijen mariniers met paarse baretten opgesteld over
de hele breedte van de weg.

Honderd meter verderop leeft een menigte van zeker tienduizend mensen zich uit
op een aantal banken en winkels. Bij drie banken zijn de ramen ingegooid. Een
autoshowroom en de woning daarboven staan in lichterlaaie. Een bijna uitgebrande
Mercedes verspreidt een dikke zwarte rookwolk en even later gaat een tweede auto
in vlammen op. Telkens als een band sissend ontploft trekt de menigte zich even
terug en gaat er een gejuich op.

De mariniers houden zich bij de plunderingen opvallend afzijdig en de politie is
grotendeels afwezig. Een brandweerauto wordt door een tiental demonstranten door
de menigte geloodst om de brand in de showroom te blussen. 'Anders vliegen de
huizen erachter ook in brand', zegt Asmat, de chauffeur van een gereedstaande
ambulance, die nog geen gewonden heeft hoeven vervoeren.

De mariniers zijn oke, vindt Asmat. 'De politie is de vijand, zeker sinds ze die
zes studenten hebben doodgeschoten, maar met de mariniers hebben de meeste
mensen geen moeite.' Zijn woorden wordt kracht bijgezet door het applaus dat de
mariniers ten deel valt als ze langzaam naar voren komen om de brandweer te
ondersteunen.

Veel mariniers hebben een lach op het gezicht en hun automatische geweren
schijnen de demonstranten geen angst in te boezemen. Soms wordt een marinier
vrolijk op de schouder geslagen. Van agressie is geen sprake, de sfeer is haast
gezellig. 'Tot morgen', roept een demonstrant naar een huiswaarts kerende
verslaggever.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              71 of 140 DOCUMENTS

                                 de Volkskrant

                                  May 11, 1998

Vrouwen doen de rotklussen

SECTION: ECONOMIE; Pg. 2

LENGTH: 287 words


Wie wil er na een zware werkdag niet lekker op de bank onderuit zitten? Wie
vindt het nu leuk om dan de was te gaan doen, boodschappen te halen of te gaan
strijken?

Weinigen, denken Barbara van Bemmel en Linda Baruch. Daarom hebben beide dames
het bedrijf Gemak Dient De Mens opgericht. 'Het kwam er op neer dat ik mijn
weekeinden alleen maar vul met rotkarweitje', zegt Baruch in het blad FEM.

Mensen die dat willen kunnen voor 750 gulden per jaar een abonnement nemen op
Gemak Dient de Mens. Voor dit bedrag zijn drie diensten beschikbaar: een
basisdienst, een extra dienst en een mensendienst.

De basisdienst komt een keer per week langs om de lege flessen en oude kranten
op te halen en een vers boeket bloemen neer te zetten. Verder kunnen klanten
kleding meegeven om te wassen, strijken of stomen. Een week later wordt alles
weer keurig teruggebracht. De extra dienst koopt cadeau's, delicatessen of
andere bijzonder boodschappen, uiteraard alleen op bestelling.

De mensendienst tenslotte bestaat uit een klusservice, een autoservice een
kookservice en een thuisblijfservice, die bijvoorbeeld de wasmachinemonteur
binnenhaalt.

Goedkoop is het allemaal niet. De klant moet naast het abonnementsgeld ook
betalen voor winkel en reparatiekosten. Gemak Dient De Mens richt zich dan ook
niet op jan met de pet. De beoogde clientele zijn reklamemensen, lieden uit de
flmindustrie, accountants en adcvocaten. Yuppen dus. Alhoewel Van Bemmel moeite
heeft met die benaming. 'Dat is iets uit de jaren tachtig. Maar inderdaad onze
klanten zijn waarschijnlijk goedverdienende hoogopgeleide klanten.'

ILLUSTRATIE SYLVIA WEVE

Vrouwen ; Maatschappij ; Bevolking ; Arbeid ; Economie ; Sociale Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              72 of 140 DOCUMENTS

                                 de Volkskrant

                                  May 9, 1998

Banken negeren komst van EMU

SECTION: U-PAGINA; Pg. 21

LENGTH: 467 words


Op de Europese Top van afgelopen weekend is de EMU officieus van start gegaan.
Er zijn vaste en onherroepelijke wisselkoersen vastgesteld voor de valuta van de
elf deelnemende landen. Dit betekent dat u voor de komende drie jaar weet
hoeveel marken, franken, lires, peseta's, shillings en escudo's u voor uw gulden
krijgt. Zo gaat u voor de Duitse mark precies 1,12674 betalen. De grote vraag is
natuurlijk of de banken hieraan meewerken.

Niet dus! Als ik vandaag de bank binnenstap, hangt daar nog steeds het
vertrouwde lijstje met aan- en verkoopkoersen. Bij mijn bank mag ik D-marken
verkopen voor 1,10 gulden en kopen voor 1,14. Bovendien betaal ik nog eens 3,50
gulden aan kosten aan de bank.

Een deel van de verklaring zit 'm in de kosten die de bank maakt voor opslag,
transport en beveiliging van het buitenlandse geld. Maar ja, als er geen
koersrisico meer is, waarom dan nog aan- en verkoopkoersen?

Er is iets goed mis. De bank verdient aan een risico dat niet meer bestaat en de
consument betaalt voor een monetaire unie die er nog niet is.

AMSTERDAM Bart Lubbers

Spelen

Vandaag met onze dochter van twee jaar (en vier maanden!) op bezoek bij vrienden
met een even oud zoontje. Het liep tegen het einde van de dag, dus de kindertjes
waren wat moe. Er was een mooi speeltje: een lantaarntje met lichtgevende
sprietjes. Er was er helaas maar een. Dus er was geruzie wie hem mocht
vasthouden. Als pedagogisch onderlegde ouders laat je ze samen spelen; dus dan
mocht zij en daarna hij. Daar zagen ze de lol wel van in.

Bij thuiskomst het nieuws geluisterd. In Europa had men ook een mooi speeltje:
de EMU. De leiders waren wat moe, dus moesten ze een oplossing vinden: eerst
mocht de een (Duisenberg) en daarna de ander (Trichet) er mee spelen. Daar zagen
ze de lol wel van in. En ik maar denken dat we door volwassen mensen worden
bestuurd.

ENSCHEDE E. Maatje

Chiraccen

Wederom heeft de Franse cultuur onze taalschat verrijkt. Gaf zij ons nog onlangs
het woord montignaccen (= ogenschijnlijk vermageren, maar in feite jezelf
volproppen), thans schenkt zij ons op enigszins analoge wijze het begrip
'chiraccen' (= ogenschijnlijk toegeven, maar in feite je eigen zin doordrammen).

VUGHT Theo Buiting

Macht

De manier waarop Frankrijk zich opgesteld heeft bij de benoeming van Duisenberg
maakt duidelijk dat Frankrijk niet Europees denkt, maar bezig is met
machtsspelletjes en alleen het belang van Frankrijk voor ogen heeft. Kleinere
landen zullen in deze vorm van Europa weinig meer te zeggen hebben. Het is
daarom niet in het belang van de gewone Nederlander om meer soevereiniteit op te
geven ten bate van 'Europa'.

BEUNINGEN Martin Cox

Bank en verzekeringswezen ; Betalingsverkeer ; Economie ; Bedrijfstakken ; Bank-
en Verzekeringswezen

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              73 of 140 DOCUMENTS

                                 de Volkskrant

                                  May 7, 1998

De bovenwereld als onderwereld

BYLINE: MARC VAN DEN EERENBEEMT

SECTION: VOORPAGINA; Pg. 1

LENGTH: 1805 words


Wetenschappers zijn bezig de grens tussen onderwereld en bovenwereld weg te
gummen. Justitie zou bovenwereld-criminelen ten onrechte buiten schot laten. Het
strafrecht moet worden aangescherpt, zegt psycholoog Van Duyne, om
rechtsongelijkheid en klassenjustitie te bestrijden. Wat is het verschil tussen
de omvangrijke fiscale fraude van Van der Valk en de hasjhandel van de
Hakkelaar?

WAT is het verschil tussen misdaadondernemer Etienne U. alias de Generaal en een
manager in het legale zakenleven? Vertoont de onlangs in Spanje aangehouden
drugshandelaar Henk Rommy alias de Zwarte Cobra overeenkomsten met directeur Cor
Boonstra van Philips? De laatste tijd werpen rechtswetenschappers dergelijke
vragen steeds vaker op. Soms halfschertsend, soms bloedserieus.

Het begon vorig jaar, meteen na de parlementaire enquete Opsporingsmethoden.
Petrus van Duyne, hoogleraar empirische strafrechtwetenschappen in Tilburg en
adviseur in dienst van de Centrale Recherche Informatiedienst (CRI), uitte felle
kritiek op het werk van de commissie-Fijnaut. Dat gezelschap criminologen
onderzocht de misdaad in Nederland, in opdracht van de commissie-Van Traa. De
onderzoekers kwamen met een overzichtelijke verdeling van de legale en de
criminele werkelijkheid in een bovenwereld en een onderwereld. En, volgens Van
Duyne, met een achterhaalde definitie van georganiseerde misdaad.

Stelselmatig knoeien in een legaal bedrijf, zoals het verhandelen van gestolen
auto's door een garagehouder, wordt door Fijnaut betiteld als
'organisatiecriminaliteit'. Gaat het om bijvoorbeeld drugshandelbedrijven, dan
is er sprake van georganiseerde misdaad.

Van Duyne noemt dat het wegdefinieren van een ernstig maatschappelijk probleem.
Volgens hem ontspringen criminele bovenwereld-ondernemers nu te vaak de dans,
omdat het begrip georganiseerde misdaad maar zelden wordt losgelaten op
'keurige' wetsovertreders in de legale bedrijvigheid.

Terwijl ze, aldus Van Duyne, grotere schade aanrichten aan de legale economie
dan de gemiddelde hasjboer. Een adviesorgaan van het Openbaar Ministerie is dat
met hem eens. 'Misdaad is ernstiger als economische machtsposities via illegale
weg worden opgebouwd; als dat de legale markt ontregelt; als het leidt tot
corruptie van de overheid; als er met behulp van tegenstrategieen wordt
teruggevochten tegen politie en justitie.'

De verklaring voor die justitiele kieskeurigheid ligt volgens Van Duyne in een
achterhaald, klassenbewust beeld van de criminaliteit. Het beeld van 'Boris
Boef', de herkenbare crimineel met stoppelbaard, voldoet niet meer, zegt Van
Duyne. Het kwaad schuilt in ons allen. De wereld sust zichzelf ten onrechte door
te spreken over een onderwereld, alsof daar een ander soort mensen is te vinden.
Ten onrechte wordt gesproken over 'wij en zii', waarbij 'zii' vrijwel altijd in
een lagere sociale klasse te vinden zijn.

De horeca-firma Van der Valk bijvoorbeeld, door een welwillend publiek verdedigd
als harde werkers die alleen wat rommelden met de belasting, is voor Van Duyne
een schoolvoorbeeld van een criminele organisatie die heeft geprofiteerd van het
achterhaalde misdaadbeeld. 'Zowel de Hakkelaar als Van der Valk heeft voor 200
miljoen winst gehaald met de verkoop van producten die in Nederland vrij te
krijgen zijn, zeg hasj en kippenboutjes. Bij Van der Valk was de bedrijfsvoering
ingericht op het plegen van grote fiscale fraude en het toedekken daarvan. De
kassa's werden bewerkt, de kassarollen werden vernietigd of aangepast, de hele
interne geldstroom was erop aangepast.'

De restaurant- en hotelketen zou volgens Van Duyne zijn grote bloei niet hebben
kunnen verwezenlijken zonder wit en zwart geld te mengen. 'Dat betekende een
ernstige aantasting van de legale economie. De inspanningen van vele andere
ondernemers zijn zo om zeep geholpen. Die kregen plotseling een goedkope
vestiging van Van der Valk naast de deur.

'Vraag je dan eens af hoeveel economische schade onze hasjboeren eigenlijk
aanrichten. Bedenk dan dat de Hakkelaar zes jaar kan gaan zitten en dat Van der
Valk bij wijze van maatschappelijke dienstverlening 240 uur achter een rolstoel
mag aanlopen. Als je al op zoek bent naar rechtsongelijkheid en klassenjustitie,
dan heb je het hier gevonden.'

Frank Bovenkerk, hoogleraar criminologie te Utrecht en voormalig lid van de
commissie-Fijnaut, sprak anderhalve maand geleden een lezing in de Duijker-serie
uit over de personologie van de georganiseerde misdaad. Hij vroeg zich af of een
bepaalde psychologische test die gangbaar is in het bedrijfsleven, de Big
Five-test, was te gebruiken voor het vervullen van vacatures in de
georganiseerde misdaad.

Voor zijn geamuseerde toehoorders beschreef hij de overeenkomsten tussen
criminele en legale managers. Een sterke sociale aanleg, zakentalent, ambitie,
creativiteit, avontuurlijkheid en onverstoorbaarheid behoren in beide
categorieen tot de pluspunten. Altruisme scoort laag.

Misdaadondernemers moeten ook ongebreideld winst willen maken. Maar dat moet de
topmanager ook, dus dat is ook al geen onderscheidend kenmerk van de misdaad.
Bovenkerk: 'Heeft minister-president Kok de directeuren van enkele grote
bedrijven die zichzelf voorzien van opties op aandelen in het eigen bedrijf,
niet gehekeld om hun 'exhibitionistische verrijking'?' In dat opzicht vormt de
georganiseerde misdaad geen aantasting van de bestaande orde, meent Bovenkerk,
maar juist een bevestiging van het heersende economische systeem. 'Het houdt de
belofte in stand dat iedereen rijk kan worden.'

Dat de maatschappij in dat streven naar grote winsten ernstige schade kan
oplopen, is ook al geen onderscheidend kenmerk van de misdaad, aldus Bovenkerk.
'Ook directeuren van het bonafide bedrijfsleven zien zich bij voortduring
gedwongen tot het nemen van maatregelen, als het gaat om concurrentiekracht en
overleven van het eigen bedrijf. Die maatregelen leveren ernstige schade op voor
de samenleving.'

Wel bijzonder is de bereidheid tot het gebruik van geweld, en, indien
noodzakelijk, ook de bereidheid om overheidsdienaren om te kopen. Van Duyne ziet
daarin weinig verschil tussen criminelen en legalen.

'Geweld is een keuze', stelt Van Duyne. 'In de Nederlandse hasjhandel van het
middenpeil bijvoorbeeld vindt weinig geweld plaats. Dat trekt maar de aandacht
van de politie. Ja, misschien wel eens een bedreiging. Maar hoe vaak wordt niet
binnen wettige bedrijven gedreigd met geweld?

'Het hangt ervan wat voor repertoire je als mens tot je beschikking hebt.
Gewelddadigheid is vaak een cultureel gegeven. Als je altijd al in een
gewelddadig milieu hebt gezeten, dan dreig je om iemand de kop van zijn romp te
schroeven. Er zijn genoeg directeuren van gewone bedrijven die dat soort
argumenten gebruiken.

'Ik onderschat het geweldgebruik binnen de georganiseerde misdaad niet', aldus
Van Duyne. 'Desondanks is het maar een onderdeel van de bedrijfsvoering en geen
noodzakelijk onderdeel. Hetzelfde geldt voor corruptie. Hoeveel wettelijke
ondernemers zijn niet evenzeer bereid tot omkoping? Beide zijn dus geen
onderscheidende criteria voor een criminele organisatie.'

V AN Duyne en Bovenkerk zijn niet de enigen die de onderwereld een stuk dichter
bij de gewone burger brengen. De psycholoog P. J. van Koppen schreef in een
recent nummer van het Advocatenblad een verhaal over maatregelen ter voorkoming
van georganiseerde misdaad. Hij ziet echter ook kansen voor een profijtelijke
carriere in de drugshandel. Een criminele loopbaan is niet alleen weggelegd voor
lieden met doorlopende wenkbrauwen, maar ook voor 'U en ik'.

Voor een positief bedrijfsresultaat adviseert Van Koppen wel op tijd met
pensioen te gaan, dat wil zeggen voordat de politie achter de handel komt. Dat
gevaar ontstaat overigens pas na twee jaar, zo legt hij uit, als een criminele
inlichtingendienst je aanbeveelt voor een opsporingsonderzoek. Het is even hard
werken, maar dan kun je ook 'rijk en gelukkig' gaan rentenieren.

De vervroegd uitgetreden hasjhandelaar Jansen (naam op zijn verzoek gewijzigd)
was op tijd weg. De ondernemer nam een aanzienlijk vermogen mee naar de legale
handel ('roerende goederen'), maar ziet weinig verschil tussen boven- en
onderwereld.

'Er wordt in de gewone handel gesodemieterd bij het leven. Het valt me zelfs op
dat in de gewone handel minder goed een afspraak te maken is dan in de
drugshandel. Vroeger kon ik niet naar de rechter, maar daar had ik ook nooit
behoefte aan. Nu zie ik mijn advocaat vaker dan toen.'

Gelijkschakeling in strafbaarstelling ziet hij niet zitten. 'In de echte misdaad
zit toch groter tuig dan in het gewone bedrijfsleven. Laten we niet doen of
Johan V. nou echt te vergelijken is met Van der Valk.'

Van Duyne doet dat wel. Hij pleit voor het aanscherpen van artikel 140 van het
wetboek van strafrecht, dat lidmaatschap van een criminele organisatie strafbaar
stelt. Daarin moet het begrip 'misdaadonderneming' worden opgenomen; 'een koele
operationele term in plaats van het emotionele 'criminele organisatie'.'

Heeft een bedrijf geen economische bestaansgrond meer zonder het plegen van
strafbare feiten, dan is volgens hem sprake van een misdaadonderneming. Nu wordt
volgens hem een transportbedrijfje dat het hoofd boven water houdt met wat
hasj-smokkel eerder gezien als een criminele organisatie dan eenzelfde bedrijf
dat bijverdient in btw-fraude.

Iets ruimer gesteld kan volgens Van Duyne sprake zijn van een misdaadonderneming
als de groei en bloei daarvan niet mogelijk zou zijn geweest zonder bijvoorbeeld
structurele belastingfraude of smokkelpraktijken.'

Hij kent best voorbeelden van het vervolgen van ondernemers op grond van artikel
140, zoals bij vleesfraudes en koppelbazerij gebeurde, maar dat zijn toch
uitzonderingen. 'Als je grote bovenwereldbelangen hebt, beginnen ze vaak al in
de opsporingsfase niet met 140. Dus mogen de ambtenaren met een zakelijker
delictsomschrijving best een duwtje in de rug krijgen.'

Ook Bovenkerk ziet een selectief vervolgingsbeleid: 'In de praktijk krijgt de
drugshandel prioriteit en dat komt doordat het relatief makkelijk te bewijzen
is, omdat het internationaal-politiek hoge ogen gooit en doordat de
daderpopulatie voldoet aan het stereotiepe beeld van de zware misdadiger. Het is
absoluut niet aangetoond dat drugshandel op zichzelf objectief schadelijker is
voor de samenleving dan andere economische activiteiten.'

Van Duyne: 'Als we zo doorgaan blijft de eenzijdigheid, de voorspelbaarheid en
de hypocrisie van de opsporing en vervolging gehandhaafd. Politie en justitie
blijven steken op een voorspelbaar niveau van onderzoek.'

Familie en verwanten van De Hakkelaar op de tribune. FOTO BERT VERHOEFF DE
VOLKSKRANT; De vrijlating van Gerrit en Arie van der Valk.FOTO XANDER REMKES

Delicten ; Recht ; Criminaliteit

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              74 of 140 DOCUMENTS

                                 de Volkskrant

                                  May 5, 1998

Fortis lijkt gedwongen tot openbaar bod op Generale

BYLINE: GEERT-JAN BOGAERTS

SECTION: KUNST; Pg. 14

LENGTH: 726 words


Het Belgisch-Nederlandse financiele conglomeraat Fortis wordt waarschijnlijk
gedwongen om een openbaar bod te doen op alle aandelen van de Belgische Generale
Bank. Drie grootaandeelhouders van de Generale maakten gisteren bekend dat ze
hun gezamenlijke deelneming, ongeveer 40 procent, aan Fortis willen verkopen.
Als Fortis (onder meer MeesPierson, VSB Bank en verzekeraar Amev) deze
stukkenwil hebben, moet het concern een bod doen op alle aandelen.

Van onze correspondent

Geert-Jan Bogaerts

BRUSSEL

Gisteren vergaderde de Raad van Commissarissen van Generale Bank over de
toenadering die Fortis al enige tijd zoekt. Tot nog toe zijn die
toenaderingspogingen afgeketst op onwil van het bestuur van de Generale Bank.
Dat vindt, onder leiding van bestuursvoorzitter Fred Chaffart, dat Fortis
uitsluitend mikt op besparingen en te weinig visie op de lange termijn ten toon
spreidt.

De commissarissen blijken echter uitermate verdeeld over die afwijzende houding.
Drie grootaandeelhouders (Generale Maatschappij, Mutuelle Solvay en Union
Financiere de Boel), die samen ongeveer 40 procent beheersen, voelen er wel voor
hun pakket te verkopen. Zij zijn van mening, zo staat in een summiere
persverklaring, dat de 'verkopen geen afbreuk kunnen doen aan de autonomie van
de bank'. Negen commissarissen willen een advies met deze strekking uitbrengen
aan de Commissie voor het Bank- en Financiewezen, die in Belgie de
toezichthouder is op de banken.

Acht andere commissarissen volgen de mening van het bestuur, dat vindt dat
verkoop 'afbreuk doet aan de operationele stabiliteit en autonomie'.

Nog eens elf andere commissarissen, die allen onafhankelijk zijn, vinden dat ze
nog niet genoeg tijd hebben gehad om de plannen van Fortis te bestuderen. 'Ze
beschikken niet over voldoende gegevens van financiele, strategische en
organisatorische aard', zo staat in het persbericht te lezen.

Sinds twee maanden zijn er tamelijk intensieve besprekingen gaande tussen Fortis
en Generale Bank. De Belgische bank, een van de grootste van het land, is in de
etalage gezet door haar Franse moedermaatschappij, Suez Lyonnaise des Eaux.
Generale was nauw betrokken bij vroegere pogingen om een 'grote Belgische bank'
te creeren door een fusie met Kredietbank en BBL. BBL is echter in handen
gekomen van ING, terwijl Kredietbank praat met de Rabo. Generale Bank dreigt
alleen achter te blijven en is volgens analisten te klein om zelfstandig te
overleven.

Volgens ingewijden zijn het vooral cultuurverschillen en persoonlijke
tegenstellingen tussen Fred Chaffart en Fortis' Belgische topbestuurder, Maurice
Lippens, die een sta-in-de-weg vormen. Generale Bank geldt als een sjieke
grootbank, met wortels die 175 jaar teruggaan tot in de beginperiode van de
Belgische staat. De belangrijkste bankactiviteit van Fortis in Belgie is ASLK,
de Algemene Spaar- en Lijfrentekas, een bank voor 'het gewone volk'. Chaffart
zou het beneden zijn stand vinden om op te gaan in het Fortis-conglomeraat.

Zeker is dat Chaffart bovendien weinig ziet in de bezuinigingsplannen van
Fortis. Het Belgische bankwezen is vergeleken met het Nederlandse nog vrij
ouderwets, met hoge kosten en veel filialen. Er valt dus veel te rationaliseren,
niet alleen in Belgie overigens. De kapitaalmarktactiviteiten van Generale Bank
en MeesPierson zouden uitstekend bij elkaar passen, terwijl Fortis enkele jaren
geleden al mikte op Generale Bank Nederland, dat toen nog Credit Lyonnais Bank
Nederland heette.

Een Nederlandse analist noemt het onzin dat Fortis te weinig strategische
plannen met Generale Bank zou hebben. 'Fortis heeft juist bewezen in Europa wel
een heel goede strategie te hebben. Als er een partij is die in staat is om van
de Generale wat moois te maken, is het Fortis wel', zegt hij. 'Ik denk dat
Chaffart en zijn bestuur gewoon benauwd zijn voor hun eigen positie.'

Generale Bank lonkt openlijk naar andere partijen. Verschillende malen is in de
Belgische pers gespeculeerd over toenadering tot Aegon en ABN Amro. Er is
nauwelijks twijfel over de bron van die lekken: Generale Bank zelf. Analisten
menen dat Chaffart een verloren strijd voert, omdat hij de steun heeft verloren
van de grootaandeelhouders. Bij Fortis was gisterenavond geen commentaar te
krijgen. Ook Generale Bank wilde geen toelichting geven.

Bank en verzekeringswezen

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              75 of 140 DOCUMENTS

                                 de Volkskrant

                                  May 2, 1998

Voltreffers en mislukte strategieen

BYLINE: MIKE ACKERMANS; ROB GOLLIN

SECTION: VERVOLG; Pg. 7

LENGTH: 561 words


* Goed gedaan, Kok! U had het door: Nederland vreest Bolkestein als premier.
Door snel duidelijk te maken dat het volk u niet, maar hem wel zou krijgen als
de PvdA de verkiezingen verliest, zult u ze waarschijnlijk winnen. De
machtsvraag kwam wat vroeg op tafel (we vonden dat aanvankelijk geen goed idee),
maar het was Bolkestein die dat deed. Hij wilde u ook bij verlies premier maken,
u ging daar wijselijk niet op in.

De vraag is of het nog beter had gekund. Het gedonder om de hypotheekrente had u
natuurlijk moeten voorkomen. En bent u eindelijk verlost van D66, komt
GroenLinks aan de andere kant aan de winst knabbelen. Zo wordt de PvdA nooit die
grote volkspartij met structureel vijftig zetels of meer.

Advies: doe niet meer narrig tegen Rosenmoller, maar bestrijdt hem met de wapens
waarmee anderen u bestrijden. Verwijt hem de huizenbezitters in de problemen te
brengen, en de benzine voor de gewone man vrijwel onbetaalbaar te maken.

* Jammer, Bolkestein. Leuk geprobeerd om Kok met het premierschap op te zadelen,
en zo de VVD onbelemmerd tot de grootste te laten groeien. Uw tegenstander was
sluwer. En nu weet u het niet meer, getuige uw uitspraak tien dagen voor de
verkiezingen om toch maar zelf een kabinet te willen gaan leiden. U heeft de
machtsvraag onhandig en niet overtuigend gesteld en daarom verloren. Nu rest een
gevecht over de inhoud, en gezien uw laatste offensieven begrijpt u dat.
Asielzoekers, hypotheekrente, Europa, mogelijk levert het nog wat op. Wel nog
even tijdig de technieken van het debat aanscherpen.

* Kansen gemist, De Hoop Scheffer. Paars heeft open zenuwen genoeg:
criminaliteit, gezondheidszorg, herstel van normen en waarden. Maar u heeft de
snaar niet geraakt. De schaarse keren dat u het probeerde, was het mis. U moet
niet zo boos doen tegen ondeugende kindertjes.

In het debat speelde u te veel de rol van de hoofdschuddende politicus aan de
zijlijn, die het ook niet kon helpen dat zij van Paars niet wilden luisteren.
Over gebrek aan aandacht had u niet te klagen. U liep met foldertjes over natte
pleinen, zagen we geregeld, maar nog veel meer zagen we u joggen en op de
racefiets - nee, niet opnieuw een CDA'er in de beugels. Een kiezer valt niet op
een prima conditie.

* Complimenten, Rosenmoller. Dit keer moet het gaan lukken. Het was de juiste
mix van inhoud en personality die ter linkerzijde veel kiezers heeft doen
smelten. GroenLinks mag meer dan ooit. Maar er is nog twijfel: u zult tot in de
stemhokjes moeten campaignen om te zorgen dat de twijfelende progressievelingen
bij u, en niet bij Kok het vakje rood kleuren. Maak GroenLinks nog een slagje
acceptabeler, trek desnoods een das aan bij het finale debat op tv. En probeer
in die paar minuten die u heeft met Kok hem maximaal te ergeren.

* Wanhoop nog niet, Borst. Er is zoveel over u geschamperd dat er kiezers zijn
die medelijden krijgen. En nu krijgt u ook nog die ellende van de zorg over u
heen!

Van uw partij hoeft u het niet meer te hebben na het dodelijke 'een kiezer stemt
niet op een brug' van Bolkestein. Maar het is hier al eerder betoogd: het mijden
van het hanengevecht tussen Kok en Bolkestein volstaat niet. Gooi eens uw
gewicht als minister in de schaal. Los snel en kordaat de problemen in de zorg
op en schroom niet dat succes te etaleren. Vakmanschap trekt.

Mike Ackermans Rob Gollin

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              76 of 140 DOCUMENTS

                                 de Volkskrant

                                  May 1, 1998

Een kruk in een wiebelende acht

BYLINE: ALEID TRUIJENS

SECTION: cicero; Pg. 35

LENGTH: 1254 words


WIE GELUKKIG is, heeft wel wat beters te doen dan daarover te schrijven. Geluk
deelt zich mee aan al wat het op zijn weg vindt, maar zelden aan het papier.
Verloren geluk is verdampt, onachterhaalbaar, ook voor het geheugen. Geluk is,
net als pijn. Misere en tegenslag daarentegen laten zich spoorslags terugroepen
in de herinnering, zijn en detail te beschrijven en een personage toe te kennen.
Vandaar dat negentig procent van de literatuur kond doet van eenzaamheid,
doodsverlangen, wraak en verdriet om wat niet zijn mocht. Romans over het
onversneden geluk zijn vaak een beetje wonderlijk. Remco Campert schreef eens
zo'n boek, Gouden dagen, een grappig verhaal, maar vooral een bizar experiment,
minder overtuigend dan zijn vertrouwde loser-verhalen. Geluk is niemandsland.

H.M. van den Brink schrijft in zijn tweede roman Over het water ook over de
gouden dagen in een mensenleven. Het geluk in deze roman duurt twee zomers lang.
Het bloeit op in Amsterdam, in een roeiboot op de Amstel, in een periode dat
deze stad met de rest van de wereld op een kolossaal dieptepunt afstevende,
1938-1939. Van dit paradoxale gegeven maakte Van den Brink een overtuigende
roman. Voor zijn hoofdpersoon Anton zal de zomer van '39 altijd voortduren. Hij
maakt aannemelijk dat dit geluk, dat zo abrupt werd overschaduwd door de logge
feiten, niet verdampte. En dat is een bewonderenswaardige prestatie.

Anton lijkt niet voor het geluk geboren. Hij woont met zijn brave ouders in de
edelstenenbuurt die begin jaren dertig nog geurt naar vers cement. Zijn vader
werkt bij de iets verderop gelegen tramremise. Zijn ouders lezen geen boeken,
zelfs geen krant. Alleen de verordeningen van de woningbouwvereniging en de
reinigingsdienst vallen op de mat. Anton is al even bleek, schriel en
ambitieloos als zijn ouders. Na enkele jaren school gaat hij op kantoor. Als hij
de 'exorbitante wens' uit lid te willen worden van de roeivereniging, stemt zijn
vader verbijsterd toe. Samen beklimmen ze de trappen van het 'kasteel' aan het
water, een onneembaar fort voor hun soort mensen, en worden minzaam te woord
gestaan door de ballotagecommissie.

Anton ruikt de mogelijkheid van een ander leven, maar het zijn niet de
bierdrinkende blazers bij wie hij wil horen. Hij weet dat hij een buitenstaander
zal blijven. Zijn visioen kreeg hij op een brug over de Amstel. Daar kwam 'een
spitse punt van koper tevoorschijn, gevolgd door een bijna even ranke boeg
bedekt met zilverwitte stof', en dan acht mannen 'die als een kralensnoer onder
de brug werden uitgetrokken'. Die soepele eenheid, die 'perfecte cadans',
daaraan wil hij deel hebben.

Het verhaal van de twee gelukkige roeiseizoenen wordt verteld door de vijf jaar
oudere Anton, die aan het eind van de oorlog na spertijd rondscharrelt bij de
resten van het verenigingsgebouw, dat moest wijken voor de stadsverdediging. Het
is een verhaal over moeizaam bereikte harmonie. Hij beschrijft hoe hij, een kruk
in een wiebelende acht, wordt uitverkoren door de trainer, om samen met David
wedstrijden te roeien in een twee zonder stuurman, 'de libelle onder de
roeischepen'. Twee jaar later zijn ze landskampioen.

Het is niet die zege die Anton zo verdwaasd gelukkig maakt, maar de weg
ernaartoe. Geluk is hier het opheffen van tegendelen, 'niet door gelijkheid maar
door een innige omhelzing van verschillen'. David 'heeft het gezicht en het
lichaam van iemand die bij zijn geboorte niet alleen een leven, maar meteen ook
de hele wereld cadeau heeft gekregen'. Hij woont in een statig huis aan het park
en zal over een paar jaar gaan studeren. Na al die middagen zwoegen zijn ze
samen een lichaam, een beweging, een kracht. De trainer, Doktor Schneiderhahn,
een zonderling die op een hotelkamer vol boeken woont en om onduidelijke redenen
steeds op reis moet, wordt van een tuchtige kwelgeest met een schrift vol
schema's en tijden tot een bondgenoot, een baken.

Het mooist zijn de beschrijvingen van de momenten waarop Anton alleen nog
lichaam is, een mechaniek dat de boot vooruitstuwt: 'Het was onnatuurlijk stil
om ons heen. Het enige wat we hoorden was de allesdoordringende ruis van de
regen en daardoorheen, op de voorgrond, het felle tsjak waarmee we het water
pakten en het diepere, enigszins holle geluid waarmee onze bladen precies
tegelijk het water weer verlieten. Of was het niet de regen die om ons heen
ruiste, maar was het mijn eigen bloed, was het onze ademhaling? Achter mij
hoorde ik David niet hijgen. Dat moest betekenen dat onze adem dezelfde cadans
had, dat zijn hartslag samenviel met de mijne.' En dan is er de paniek bij de
start van een wedstrijd, het zuurstofgebrek dat zich in alle vezels laat voelen,
de open blaren, de pijn die verstomt als het lichaam 'het commando overneemt' en
blind doorragt. 'Toen pas keek ik op. We voeren alleen.'

Soms laat Van den Brink zich even gaan in een barokke vergelijking, waarin
steeds de boot als een dier wordt gezien. Dan is de boot bijvoorbeeld 'een jonge
snoek die nu eens niet wil duiken maar vlak onder de waterspiegel achter een
prooi aanjaagt die hem niet meer kan ontgaan, vanuit de donkere diepte
nagestaard door het gewone volk van traag happende vissen'. Zulke niet goed te
volgen metaforen zijn zelf een soort fabeldieren in het geladen, directe,
zintuiglijke proza van deze schrijver. Hij kan makkelijk zonder.

Over het water is niet alleen een fraaie sportroman die effect sorteert door de
blikvernauwing van de held. Van den Brink is journalist. Hij schreef vele
buitenlandreportages waarin hij scherpe waarneming paart aan kennis van zaken op
grond van gedegen onderzoek. Net als in zijn vorige roman, De vooruitgang, die
in Spanje speelt, is die achtergrond merkbaar. Over het water is een fictief
verhaal, maar geeft een scherp tijdsbeeld, en een zeer precieze geografische en
sociale beschrijving van een stadsdeel, het netjes-armoedige deel van Berlage's
Plan-Zuid. In die sociaal-democratische wensdroom waren de mensen ondergeschikt
gemaakt aan het geometrisch volmaakte geheel van woondozen, waarin 'nog geen
stoel op een plek geplaatst kon worden die door de bestuurders maatschappelijk
onverantwoord werd geacht'.

Door de piepkleine ruitjes van de massieve blokken, waar nu grote Marokkaanse
gezinnen wonen, kon je aan de overkant het gebouw zien liggen dat er nu weer
staat, van roeivereniging De Hoop, de club van de jongens en meisjes die menen
dat de wereld van hen is. Maar ook die gedachte werd, net als die van Berlage,
door de oorlog in een klap belachelijk gemaakt. Van den Brink maakt dat voelbaar
zonder het te zeggen. Het mooie huis van David is aan het eind van de oorlog
leeg; de bewoners zijn weggevoerd.

Die spanning, tussen een op hol geslagen wereld en de monomane wilskracht van
twee jongens, zou nooit bereikt zijn in een roman over hedendaagse
roeikampioenen. Nog afgezien van de vraag of de sportwereld haar met sponsoring,
doping en haptonomische en psychologische 'zorg' zo interessant is. Een stuurse
trainer die met een stopwatch twee lijven afbeult, dat spreekt meer tot de
verbeelding. Van den Brink plantte zijn liefdesverklaring aan de roeisport in
een historische documentaire waaruit hij achteraf alle namen en verwijzingen
schrapte. Wat overbleef is, is van hoog soortelijk gewicht.

Aleid Truijens

H.M. van den Brink: Over het water.

Meulenhoff; 140 pagina's; Ae 27,90.

ISBN 90 290 5672 X.

Roeiwedstrijd op de Amstel, 1935. SPAARNESTAD FOTOARCHIEF

Kunst en Cultuur ; Kunst ; Taal- en Letterkunde ; Literatuur

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              77 of 140 DOCUMENTS

                                 de Volkskrant

                                 April 25, 1998

Asielplan Bolkestein is stemmingmakerij

BYLINE: JAN PRONK

SECTION: BINNENLAND; Pg. 19

LENGTH: 1229 words


De plannen van VVD-leider Bolkestein betekenen een verslechtering van de toch al
moeilijke positie waarin asielzoekers in ons land verkeren. Bovendien belemmeren
ze integratie van vluchtelingen in onze samenleving, menen Jan Pronk en Ed van
Thijn.

IN Forum van 22 april betoogde Frits Bolkestein dat Nederland zijn asielbeleid
zou moeten aanscherpen omdat de problemen die samenhangen met de komst van grote
aantallen migranten onbeheersbaar dreigen te worden.

Bolkestein ordent feiten op een ontegenzeggelijk eigen manier en telt
ongelijksoortige cijfers bij elkaar op. Hij schetst daarmee een door zijn
eenzijdigheid afschrikwekkend beeld van de gevolgen van migratie voor de
Nederlandse samenleving. Hij beschrijft asielzoekers als een probleem voor de
samenleving, maar gaat voorbij aan de problemen die asielzoekers zelf
ondervinden.

Vervolgens bepleit de VVD-leider een aantal concrete maatregelen, die in
hoofdzaak neerkomen op het snijden in bestaande voorzieningen en het verzwakken
van de rechtspositie van mensen die in Nederland asiel vragen.

Deze maatregelen zijn ook al te vinden in het VVD-verkiezingsprogramma
Investeren in uw toekomst, op een interessante uitzondering na: Bolkestein
bepleit herinvoering van het hoger beroep voor asielzoekers - zij het beperkt en
onder harde voorwaarden. Het blijft onduidelijk of hij zich op dit punt heeft
laten inspireren door het PvdA-rapport Wisselwerking of door een recente
opiniepeiling waaruit bleek dat veel Nederlanders dit recht op hoger beroep
steunen. Helaas blijft het bij dit ene spoor van gevoel voor rechtvaardigheid
(de auteur zelf heeft het over 'eenduidigheid in de rechtspraak').

Voor het overige geeft Bolkesteins artikel blijk van kilheid en onbegrip voor de
moeilijke omstandigheden waaronder asielzoekers in Nederland verkeren. De grens
is in dit opzicht immers al lang bereikt. Wie de bestaande voorzieningen verder
wil afbreken, ontzegt mensen het recht op een humane opvang.

Het valt te betreuren dat Bolkestein opnieuw een kans laat lopen om het debat
over asielzoekers in een breder verband te plaatsen. Dat zou op zeker twee
manieren moeten gebeuren. Ten eerste maakt de positie van asielzoekers deel uit
van een breder maatschappelijk terrein, namelijk dat van de interculturele
samenleving. Bolkesteins artikel voedt de weerstand tegen zo'n samenleving met
een rijke schakering van culturen.

Ten tweede is het onverstandig om voorbij te gaan aan de oorzaken van migratie.
Een strikter asielbeleid is op zijn best een krampachtige reactie op de gevolgen
van armoede en instabiliteit elders in de wereld. Dat er ook een beleid nodig is
om iets aan die armoede en instabiliteit te doen, is een gedachte die in
Bolkesteins verhaal niet voorkomt.

Natuurlijk leidt het geven van hulp aan landen van herkomst niet onmiddellijk
tot een vermindering van het aantal asielverzoeken. Bolkestein heeft er in een
ander verband terecht op gewezen dat een bescheiden toename in welvaart wellicht
zelfs bijdraagt aan de aandrang om te migreren.

Minister-president Kok stelde daar toen tegenover dat ontwikkelingssamenwerking
op langere termijn bijdraagt aan een stabiel klimaat in de landen van herkomst.
Een harder asielbeleid in combinatie met een bezuiniging op
ontwikkelingssamenwerking, zoals de VVD voorstelt, is goedkoop en kortzichtig.
Zelfs wie het eigenbelang voorop stelt, zou beter moeten weten.

Een restrictief toelatingsbeleid is nodig, ook in het belang van de integratie
van toegelaten migranten. Die opvatting is ook te vinden in Wisselwerking. Het
PvdA-rapport voegt daar echter aan toe: 'Toch mag bij de toelating nooit aan de
grenzen van humaniteit, rechtvaardigheid en zorgvuldigheid voorbij worden
gegaan. Nederland is met het ondertekenen van het Vluchtelingenverdrag de
verplichting aangegaan om ieder asielverzoek afzonderlijk en zorgvuldig te
bekijken en om niemand uit te zetten als hij of zij daardoor het risico van
vervolging loopt.'

Uitgerekend aan deze verplichting gaat Bolkestein voorbij. Hij stelt dat de
gronden waarop asielzoekers in ons land kunnen worden toegelaten, expliciet in
de Vreemdelingenwet moeten worden vastgelegd. Maar die gronden staan al in het
Vluchtelingenverdrag en Nederlandse rechters zijn gehouden dat als toetssteen te
gebruiken. Bolkestein bepleit aldus een niet te verantwoorden aantasting van de
rechtsbescherming van vluchtelingen.

Ook elders in zijn artikel geeft Bolkestein er blijk van dat die
rechtsbescherming niet zijn eerste zorg is. Hij spreekt van een 'blok aan het
been', stelt dat rechters te veel interpretatievrijheid hebben, wil de Algemene
Wet Bestuursrecht buiten toepassing laten verklaren en pleit terloops voor een
bezuiniging op de rechtshulp. De goede trouw van al diegenen die in ons land
belast zijn met rechtspraak en de juridische begeleiding van asielzoekers staat
kennelijk ter discussie.

De VVD, aldus de lijsttrekker, pleit voor de invoering van een status: 'De
status is altijd een tijdelijke gedurende vijf jaar'. Een dergelijk pleidooi
komt neer op een neerwaartse bijstelling van het bestaande beleid. Zo spant
Bolkestein het paard achter de wagen: integratie wordt natuurlijk onmogelijk als
migranten vijf jaar lang niet mogen werken, geen huisvesting krijgen en geen
scholing mogen ondergaan. Vijf jaar angst voor een volgend oordeel doet de
betrokkenen - en hun kinderen - nog verder marginaliseren dan in de huidige
procedures reeds het geval is, en is inhumaan.

Gezinshereniging acht Bolkestein ook minder wenselijk: de regels daarvoor moeten
worden verscherpt. Hij gaat daarmee voorbij aan het feit dat die verscherping in
de afgelopen jaren al tot de uiterste grens heeft plaatsgevonden. Met
verdergaande beperking zou Nederland zelfs in conflict komen met het Verdrag van
de Rechten van de Mens (artikel 8: recht op gezinsleven).

De versimpeling tot een status is bovendien een miskenning van het feit dat er
zeer uiteenlopende migranten zijn met een verscheidenheid aan motieven en
achtergronden. Die uiteenlopende uitgangsposities vragen om een divers pakket
aan mogelijke maatregelen en voorzieningen.

Ten slotte: asielzoekers zijn over het algemeen geen profiteurs. Wie zich in de
positie van vluchtelingen verdiept, weet dat velen van hen een plaats in eigen
land moesten opgegeven, en een onzekere toekomst tegemoet gingen. Voor zover zij
kansen kregen, hebben zij zich vaak ontwikkeld tot hardwerkende burgers met een
goede opleiding.

Natuurlijk zijn er ook onder asielzoekers mensen die een verhaal fabriceren. Het
beleid moet daar vanzelfsprekend rekening mee houden. Maar uit het artikel van
Bolkestein rijst een beeld op van asielzoekers als gelukzoekers, die allen hun
documenten opzettelijk hebben vernietigd. Velen echter (vaak vrouwen) hebben
geen eigen document. Vele anderen moesten het afgeven aan mensen die aan hun
vlucht verdienden. Is het altijd bij voorbaat de vluchteling wie dat verweten
mag worden?

Bolkesteins betoog is al met al een voorbeeld van stemmingmakerij over een
onderwerp dat een meer evenwichtige benadering verdient.

Jan Pronk is minister van Ontwikkelingssamenwerking en Ed van Thijn is
oud-burgemeester van Amsterdam.

Vluchtelingen na overnachting in bus bij gebrek aan opvang. FOTO GUUS DUBBELMAN
- DE VOLKSKRANT

Vluchtelingen ; Migratie ; Minderheden ; Maatschappij ; Bevolking

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              78 of 140 DOCUMENTS

                                 de Volkskrant

                                 April 18, 1998

Guerrilla in Kosovo

BYLINE: BART RIJS

SECTION: VERVOLG; Pg. 7

LENGTH: 2826 words


Het verzet tegen de Serviers in Kosovo krijgt de vorm van een gewapende opstand.
Elke nacht komen Albanezen uit andere delen van Kosovo, uit Macedonie en uit
West-Europa het Kosovo Bevrijdingsleger versterken. Verslag van een clandestien
verblijf tussen de vrijheidsstrijders. door Bart Rijs

DE GUERRILLERO zit achter op de schuddende tractor, hand om de kolf van zijn
kalasjnikov. Op de mouw van zijn legerjasje is een rood insigne genaaid met
daarop een zwarte, dubbelkoppige adelaar. Als het jasje door de bewegingen van
de tractor openvalt, zie ik dat er reservemagazijnen met kogels, een pistool en
een handgranaat op zijn borst zitten gesnoerd.

De bivakmuts waarachter de guerrillero's gewoonlijk hun gezicht verbergen,
steekt opgerold onder een van de epauletten. Hij heeft een jong gezicht met
regelmatige trekken en rood omrande ogen van de slaap. Hij heeft de hele nacht
in het kreupelhout liggen loeren op de Servische politie, en intussen is het
bijna middag.

Na een tijdje gebaart hij naar de horizon. 'Zie je? Is het niet prachtig?'

De tractor, die met moeite over een steil pad naar boven is geklommen, heeft
bijna de top bereikt en er ontrolt zich een weids panorama. Het is een prachtige
lentedag, het zonlicht speelt over de vlakte, over de velden, de bossen en de
dorpjes van boerderijen met rode daken. Heel Kosovo ligt aan onze voeten. Als
een luchtspiegeling rijzen in de verte met sneeuw bedekte bergen op.

'Daarom willen de Serviers ons Kosovo afnemen', zegt de guerrillero onverwacht
heftig. Hij begint een tirade tegen de Serviers, die hun hoofdstad hebben
gebouwd met het goud, het nikkel en de steenkool van de Albanezen, terwijl
Kosovo arm en onderontwikkeld is gebleven. 'Daarom rijden we met een tractor
over een geitenpad! Als Kosovo is bevrijd, blijft ons geld hier en laten we
overal asfalt leggen.'

Ik had hem graag meer vragen willen stellen over het doel, de strategie en de
sterkte van de guerrillero's. Maar ik had me toegang verschaft tot hun gebied
met een smoes (ik kwam iemand geld brengen van familie in Duitsland) en hij had
zichzelf benoemd tot mijn escorte. De Albanese boeren behandelden de guerrillero
met ontzag, maar je merkte dat ze niet goed wisten wie ik was: gevangene of
gast.

Weken had ik in Kosovo rondgehangen om iets te weten te komen over het Kosovo
Bevrijdingsleger, dat bij de Albanezen bekend staat onder de afkorting UCK. De
Servische autoriteiten hielden vol dat zich in de heuvels alleen wat 'dolende
terroristen' bevonden. Journalisten die anders beweerden, voerden een
media-oorlog tegen Servie.

'Ons land zal een duidelijke relatie aangaan met zulke journalisten', had de
minister van Informatie gedreigd. De Albanese politici in Kosovo zeiden ook al
dat het Bevrijdingsleger niet bestond; het was een fantoom, gecreeerd door de
Servische geheime dienst. De Albanezen zelf wisten niet goed wat ze moesten
geloven. Een kennis in de hoofdstad dempte zijn stem onwillekeurig tot
gefluister en vroeg: 'En, bestaan ze? Heb je ze gezien?'

Ten slotte had ik op een ochtend de trein genomen tot aan een klein stationnetje
en was ik over een smal pad de heuvels ingelopen. Dit was Drenica: een heuvelrug
die de vlakte van Kosovo in twee gelijke helften deelt. De meeste wegen die de
heuvels in leiden, waren geblokkeerd met boomstammen of stenen. Nors kijkende
mannen die rondhingen in de buurt van de barricades stuurden alle vreemdelingen
terug.

Al snel werd ik gadegeslagen door een gestalte op een heuveltop, zijn
verrekijker vonkend in het zonlicht. Ik bereikte een bredere, onverharde weg
waarvan de gaten zo te zien pas waren opgevuld. Af en toe stoof er een auto
zonder nummerplaten voorbij. Niemand sloeg acht op een wandelaar. De Servische
politie verplaatste zich in pantserwagens, de hulporganisaties in jeeps met
kleurige logo's op de portieren en de journalisten in auto's waarop in grote
letters de woorden TV of PRESS waren aangebracht. Wie te voet ging, moest een
Albanees zijn.

Na een uur gaans vroeg ik aan de rand van een dorp de weg aan een boer die in de
berm zat. Hij verstijfde, rende naar zijn tractor en kwam terug met een
AK-47-machinegeweer. Het roodbruine hout van de kolf glom van de nieuwigheid.
Joegoslavie produceert geen AK-47's, het wapen was waarschijnlijk op de
internationale markt gekocht en via de Albanese bergpaden Kosovo
binnengesmokkeld.

Binnen tien minuten was ik omgeven door een tiental guerrillero's in oude
Duitse, Franse en Amerikaanse uniformen. Er was een wisseling van de wacht: de
guerrillero's hadden tijdens de nacht posities op de heuveltoppen aan de rand
van het gebied bemand en waren op de terugweg naar hun basis. Niemand vindt het
nodig een verklaring te geven van hun aanwezigheid. Ze praatten misnoegd in hun
walkietalkies en maakten met hun vingers ezelsoren in mijn paspoort.

Twee jaar geleden hoorde ik voor het eerst spreken over het Kosovo
Bevrijdingsleger. Het enige Servische cafe in Decani, een Albanees stadje in het
westen van Kosovo, was overhoop geschoten door gemaskerde mannen. De politie zou
er vaak een glas drinken na het eind van de dienst. Toen ik binnenkwam, was de
eigenaresse net bezig het bloed van de vloer te wassen.

'Ik wilde net een glas water brengen toen er een man in de deuropening
verscheen. Ik zag nog dat hij een bivakmuts over zijn gezicht had en toen ging
het ineens van rat-tat-tat-tat.' Een lange mitrailleursalvo en een handgranaat
doodden drie gasten en veranderden het cafe in een puinhoop. Alle ruiten waren
aan diggelen, tafels en stoelen aan stukken. Alleen het portret boven de bar van
Slobodan Milosevic, de sterke man van Servie, was ongeschonden - 'een teken',
zei de eigenaresse. Een paar dagen later verscheen er in een Albanese krant een
communique dat via de fax was binnengekomen, ondertekend door 'de generale staf
van het Bevrijdingsleger van Kosovo'.

De Albanezen in Kosovo hadden lange tijd alleen lijdelijk verzet gepleegd tegen
de Servische overmacht. Onder leiding van de president, de zachtmoedige
literatuurcriticus Ibrahim Rugova, slaagden ze erin een schaduwstaat te creeren.
Intussen wachtten ze af tot de internationale gemeenschap Servie zou dwingen
Kosovo los te laten.

Maar de jaren gingen voorbij en de wereld vergat het bestaan van Kosovo. Veel
Albanezen waren blij met de verschijning van het geheimzinnige Bevrijdingsleger.
In de cafes van Pristina werd de nieuwste ontwikkeling opgewonden besproken, op
straat speelden kinderen UCK'ertje.

De aanslag op het cafe in Decani was 'een vergissing', vertelde een Albanese
journalist (de drie doden waren geen politiemensen, maar gewone burgers). In de
toekomst zou dat niet meer voorkomen. Ik vroeg me af hoe hij daar zo zeker van
kon zijn, maar de aanslagen - die elkaar steeds sneller opvolgden - waren
gericht tegen de politie, functionarissen van Milosevic' partij en Albanezen, in
de communiques aangeduid als 'collaborateurs'.

Sinds eind vorig jaar patrouilleerden de guerrillero's 's nachts openlijk op de
wegen die door Drenica liepen. Toen de Servische politie met pantserwagens en
helikopters in de heuvels probeerde door te dringen, vond ze de weg geblokkeerd
en moest ze zich na een uren durend vuurgevecht schielijk terugtrekken.

Een antwoord kon natuurlijk niet uitblijven.

Begin maart viel de politie het dorpje Prekaz aan, waar volgens de autoriteiten
de 'terroristenbende van Adem Jashari' verbleef. Jashari zou een guerrillaleider
zijn en hij was bij verstek tot twintig jaar gevangenis veroordeeld wegens
banditisme, gewapende overvallen, en andere vergrijpen.

Ik ben een week na de gevechten naar Prekaz gegaan. De huizen waar de Jashari's
zich met hun vrouwen en kinderen hadden verschanst, waren tot puin geschoten
door Servische tanks en artillerie. Het dorp was leeg, in de minst beschadigde
huizen hadden de waakhonden tussen de brokstukken van het meubilair een leger
gemaakt. Het enige geluid waren flarden Servische volksmuziek uit de radio van
de politiepost.

Naast het voetbalveldje lagen de Jashari's in twee lange rijen begraven.
Sommigen waren gedood door Servische projectielen, anderen toen ze zich wilden
overgeven of wilden vluchten. 'De soldaten vingen mijn neef Nazmi, die mijn
moeder voorthielp', vertelde een overlevende aan een mensenrechtenorganisatie.
'Ze grepen hem, rukten de vrouwenkleren van zijn lijf die wij hem hadden
aangetrokken, bevolen hem te gaan liggen en weer op te staan. Hij moest dat
telkens weer doen. Toen schoten ze in zijn achterhoofd en zijn rug en ik zag
zijn lichaam schokken door de kogels.'

Veel mensen vermoeden dat het Kosovo Bevrijdingsleger het politiegeweld bewust
heeft uitgelokt om de Albanese bevolking aan hun kant te krijgen. Adem Jashari
was een pion in het spel, zeggen ze, een gewone soldaat, op zijn best de
plaatselijke luitenant.

Als dat waar is, zijn de guerrillero's in hun opzet geslaagd. De foto's van de
verstijfde kinderlijkjes, gebarsten schedels en gapende kogelwonden staan in het
geheugen van iedere Albanees gegrift. In Drenica hebben de boeren zich zonder
twijfel aangesloten bij de guerrillero's. Ze stonden hun wapens aan hen af, en
bijna elke familie levert een of meer mannen aan het bevrijdingsleger.

Elke nacht komen er Albanezen uit andere delen van Kosovo, uit Macedonie en uit
West-Europa om de rangen te versterken. Ze hebben zich ingegraven op de heuvels
en zweren dat ze tot de laatste man zullen vechten om de dorpen te beschermen.
De guerrillero's zeggen dat ze niet alleen over handwapens beschikken, maar ook
over luchtdoel- en anti-tankprojectielen. Het verzet tegen de Serviers heeft
hier de vorm van een gewapende opstand aangenomen.

Drenica is al eeuwenlang de basis van rebellen en bandieten. In 1891 werd de
kajmakamluk - de gouverneur van de Ottomaanse sultan - door de Albanezen
verjaagd; zijn huis werd geplunderd en in brand gestoken. Toen de Serviers
Kosovo na de Eerste Wereldoorlog definitief inlijfden, konden ze geen vat
krijgen op de heuvels. De Albanezen stichtten een rebellenstaatje, dat door de
boeren liefdevol 'Klein Albanie' werd genoemd. Hier regeerden de traditionele
wetten van de Albanezen, de bloedwraak en de bloedeed.

De grootvaders en de vaders van de guerrillero's van nu kunnen zich nog
herinneren hoe ze tot 1947 tegen de Joegoslavische partizanen van Tito vochten.
Hun zoons en kleinzoons kennen de verhalen over de oorlogen en de epische
liederen over de rebellenleiders. Terwijl Adem Jashari de politie op een afstand
hield met een zware mitrailleur, zolang hij kon, had hij voor zijn familie zulke
liederen gezongen.

Er is een verschil tussen de guerrillero's van vroeger en die van nu. Die van
vroeger waren simpele boeren; de lokale commandant, die me meeneemt naar het
koffiehuis van het dorp en met een handbeweging een tafel voor ons ontruimt,
blijkt een meester in de rechten. Een van zijn mannen is historicus, een ander
chemisch technoloog. Ze behoren tot de eerste generaties Albanezen die in hun
eigen taal op hun eigen universiteit hebben gestudeerd, en ze hebben een
doelgerichtheid en een inzicht in hun situatie die vroeger ontbraken.

De commandant - een dertiger - ondervraagt me nogal kribbig, maar correct. Hij
spreekt naast Albanees ook Servisch, Italiaans en Duits. Wie ben ik? Wat doe ik
hier? Hij komt tot de conclusie dat ik zijn gebied illegaal ben binnengedrongen.
'Waarom heb je geen toestemming gevraagd bij het hoofdkwartier in Pristina?'

'Omdat ik geen idee heb waar ik het hoofdkwartier kan vinden.'

De commandant glimlacht. Het is duidelijk dat ik had geweten waar het
hoofdkwartier is, als ik wel toestemming had gehad hier rond te lopen.

De leiders van het Kosovo Bevrijdingsleger zijn een mysterie. Er is geen enkele
naam bekend van een commandant, zelfs geen nomme de guerre. Het is niet eens
bekend of er wel een commandant is. De Servische kranten schrijven dat de
leiding berust bij Albanese officieren die zijn gedeserteerd uit het
Joegoslavische Volksleger, toen het land in 1991 uit elkaar viel. De geslepen
strategie, het gezag van mijn commandant, de krakende walkie-talkies - het heeft
alles weg van een leger, zij het een amateuristisch leger. Een ding is
duidelijk: de guerrillero's hebben een hekel aan de Albanese politici in
Pristina. Ze verwijten hun gebrek aan daadkracht en moed.

De guerrillero's breiden hun gebied langzaam uit in de richting van de Albanese
grens. Tientallen Servische boeren zijn naar Decani gevlucht omdat ze bang zijn
voor de gemaskerde Albanezen die de wegen controleren zodra het donker wordt.
Het lijkt alsof de guerrillero's erin zullen slagen een wig te drijven tot in
het hart van Kosovo.

E N DE Servische politie? Ze hebben me tientallen keren tegengehouden bij hun
controlepunten. Dan kwam een van hen achter de zandzakken vandaan, als een
schildpad weggedoken in zijn kogelvrije vest en onder zijn helm; de anderen
hielden je met de vinger aan de trekker onder schot. Ze waren beducht voor 'de
terroristen', ook al hadden ze de beschikking over kalasjnikovs, zware mortieren
en pantserwagens.

Een keer begon de politieman die mijn papieren controleerde plotseling over eten
te praten, over shoarma en cevapcici. In de beschutting van de zandzakken
stonden leeggegeten blikjes op een stuk steen. De weg lag bezaaid met blinkende
hulzen. Was er geschoten? 'Onbetekenende provocaties', bromde hij.

De politieman kwam misschien uit Belgrado, of Novi Sad of Kragujevac. Daar staat
hij, op een winderige heuvel in een streek die hij volstrekt niet kent. Waar hij
maar kijkt, ziet hij Albanese huizen omgeven door hoge muren, en achter elke
muur kunnen terroristen schuilen. Hij kan hen zelfs horen op zijn radio, maar
verstaat geen woord Albanees.

Hij vermoedt dat hij vannacht weer uit het donker zal worden beschoten. Hij
krijgt 20 procent toeslag op zijn salaris omdat hij een maand lang dienst doet
in Kosovo, maar de dinar is pas gedevalueerd en 20 procent minder waard
geworden. De guerrillero's zeiden dat een van de Servische politieposten hun
over de radio had verzocht op te houden met schieten, zij beloofden hun wapens
niet als eersten te gebruiken.

De politie is aangewezen op Albanese informanten. De guerrillero's weten dat,
een groot deel van hun slachtoffers zijn Albanezen die ze beschouwen als
spionnen en collaborateurs van de Serviers. Aan de rand van Drenica waren pas
geleden de lijken gevonden van zes Albanezen die door gemaskerde mannen waren
meegenomen. Sommige slachtoffers waren lid van Milosevic' partij, anderen
werkten in staatsbedrijven, maar van de meesten is het onduidelijk waarom ze
zijn vermoord. Om een of andere reden is het beroep van boswachter
levensgevaarlijk: vier doden.

Wanneer werd iemand als een collaborateur beschouwd? Als hij informatie leverde?
Of ook als hij bijvoorbeeld brood verkocht aan de politie? 'Niet als hij brood
verkoopt', zei een van de guerrillero's. Hij dacht even na. 'Maar als hij
speciaal brood zou gaan bakken voor de politie is dat al wat anders.'

In Drenica waren maar heel weinig spionnen, zei hij, in de stad waren er veel
meer. Hij beweerde dat ze door alle Albanezen, behalve door hun naaste familie,
waren verstoten. De UCK gaf drie waarschuwingen. Hadden ze na de derde
waarschuwing nog niet de benen genomen, dan gold er geen pardon meer. 'Zodat het
hun eigen schuld is, niet de onze', verduidelijkte de man.

Het gerucht gaat dat de Serviers op hun beurt een speciale
anti-guerrilla-eenheid hebben gevormd, samengesteld uit ex-leden van de beruchte
Tijgermilitie, ex-lijfwachten van de Bosnisch-Servische leiders in Pale, en
andere oorlogsveteranen. Ze zouden onder bevel staan van Frano Simatovic, beter
bekend als Frenkie, een van de topfiguren van de Servische veiligheidsdienst.

De speciale eenheid heeft opdracht gekregen de UCK in de bevolkingscentra te
elimineren en mag daarvoor alle middelen gebruiken die noodzakelijk worden
geacht. Dat zou het begin kunnen zijn van een vuile oorlog zoals die ooit in
Latijns Amerika werd gevoerd.

De guerrillero's doen onbezorgd. Ik word bij klaarlichte dag rondgereden over de
landwegen, alsof heel Kosovo van hen is. Op het dashboard ligt een geladen
pistool, tegen de versnellingspook staat een kalasjnikov. Onderweg stoppen de
guerrillero's om twee glazen en een doos met bier en fris te kopen. Zijn ze niet
bang voor een hinderlaag? Het linker portier is stuk, het gaat alleen van buiten
open. Hoe moeten we uit de auto komen als de politie ons ziet?

Uiteindelijk word ik op vijfhonderd meter van de stadsrand afgezet. Ik kan met
het blote oog de asfaltweg zien waarover de politiepatrouilles rijden. De
guerrillero's hebben geen haast, ze komen uit de auto om me de hand te schudden.
De chauffeur heeft een gouden horloge om zijn pols met diamantjes die de uren
aangeven, en het rood-zwarte Albanese wapen als wijzerplaat. Hij grijnst: 'Tot
ziens in vrij Kosovo.'

Albanese strijder in Kosovo. FOTO REUTERS

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              79 of 140 DOCUMENTS

                                 de Volkskrant

                                 April 16, 1998

Indonesische studenten zoeken het gewone volk

BYLINE: GERRIT DE BOER

SECTION: VOORPAGINA; Pg. 1

LENGTH: 902 words


Rond half een woensdagmiddag ontstaat plotseling groot enthousiasme op het plein
voor de medische faculteit van de Universiteit Indonesie (UI) in Jakarta. Een
groot deel van de actievoerende studenten rent naar de hekken. In de verte
nadert een groep van circa driehonderd in het blauw gestoken demonstranten van
de nabijgelegen christelijke universiteit UKI. Een gejuich gaat op.

Van onze medewerker

Gerrit de Boer

JAKARTA

De studenten van de UI wachten op een doorbraak. Al meer dan een maand
demonstreren ze op hun eigen campus. Niet zonder succes. Bij regering en leger
hebben ze een luisterend oor gevonden. Maar ze willen meer. Een dialoog met hoge
officieren of zelfs met de president is niet voldoende. Hervormingen moeten er
komen. En daarvoor moeten de acties worden uitgebreid. De massa van de studenten
is te klein.

Bovendien steekt het dat elders in het land, vooral in de Midden-Javaanse steden
Yogyakarta en Solo, de demonstraties groter zijn en meer aandacht trekken.

Vandaag zal de eerste stap worden gezet. Meer dan dertig universiteiten in
Jakarta hebben een uitnodiging gekregen om mee te doen aan de demonstraties bij
de medische faculteit . Maar daarvoor moeten ze - tegen het verbod van het
veiligheidsapparaat in - hun eigen campussen verlaten. Tot nu toe is dat niet
gelukt. Steeds blokkeren het leger en de politie hen de weg.

Geen wonder dus dat de optocht van de UKI-studenten een warm onthaal krijgt. En
nadat zij het terrein op zijn geleid, worden de toespraken vuriger. 'Wij spreken
de taal van het volk. Wij begrijpen het volk. Want wij zijn het volk', schreeuwt
een studentenleider.

'Vandaag gaan we nog niet massaal de straat op. Maar binnenkort doen we dat wel,
samen met het volk. Doen jullie dan mee', gaat hij door. De nu meer dan
tweeduizend koppige menigte klapt de handen stuk en steekt juichend de vuisten
in de lucht.

Op de vraag hoe zij zich de samensmelting met de arbeiders en andere doelgroepen
voorstellen, blijft een der activisten het antwoord schuldig. Er is geen
concept. De acties moeten doorgaan. Maar hoe de blokkade van het leger moet
worden overwonnen, weet hij niet. De studenten mikken erop dat de tijd in hun
voordeel werkt. De crisis in Indonesie zal zich verdiepen, de woede van de
bevolking zal toenemen. Dan volgt de rest vanzelf, is de heersende gedachte.

Wellicht is dat juist. Maar een iets meer ontwikkeld idee over hoe men dat
proces kan versnellen, zou kunnen helpen. In Yogyakarta lijken de studenten een
stap verder te zijn. Op 11 maart slaagde de studentensenaat van de Universiteit
Gadja Mada (UGM) erin om de tot nu toe grootste studentendemonstratie van de
afgelopen maanden op touw te zetten met circa 25 duizend deelnemers. Ze haalden
het stoute kunstje uit om een pop te verbranden die president Soeharto
voorstelde, een actie die verboden is in Indonesie.

De voorzitter van de senaat, Ridaya La Ode Ngkowe, kijkt er tevreden op terug.
Maar hij vindt ook dat de tijd voorbij is voor alleen maar spontane
demonstraties . 'We moeten oppassen dat we niet in herhaling vervallen. We
moeten een stap verder. En daarom zijn we nu bezig om de samenwerking met andere
universiteiten te vergroten. '

Wellicht een nog beter voorbeeld is het jonge volksstrijdcomite voor
veranderingen (KPRP) dat in een hoek van de UGM-campus een commandopost heeft
opgezet die bijna 24 uur per dag is bemand. KPRP is niet een
studentenorganisatie maar werft haar leden ook onder straatmuzikanten,
werklozen, taxichauffeurs en andere beroepsgroepen.

'Zonder deelname van het gewone volk is de kans dat onze eisen ooit worden
ingewilligd klein', zegt Djoko Nugroho, een van de bestuursleden. 'Daarom
accepteren wij iedereen als lid en proberen we de gewone mensen bewuster te
maken van hun potentiele macht.'

KPRP organiseerde op 2 april een demonstratie. Het aantal deelnemers bleef
beperkt tot circa zevenduizend. Maar de potentie was meteen duidelijk, evenals
het gevaar dat de gekozen opzet in zich draagt. De bijeenkomst leidde tot de
eerste grote confrontatie met de politie. Meer dan tachtig demonstranten en een
aantal politieagenten raakten gewond, zij het niet ernstig. De onlusten lokten
de volgende dag meteen een nieuwe actie uit. En dit keer liep het uit op een
veldslag waarbij meerdere deelnemers in het ziekenhuis belandden. Bijna twintig
demonstranten werden opgepakt en soms voor langere tijd vast gehouden. Het
merendeel van de demonstranten bestond uit straatartiesten.

'Het aantrekken van leden van buiten de universiteit draagt een gevaar in zich',
geeft Djoko toe. 'De intelligentie is meestal lager en de agressiviteitsdrempel
ook. Studenten leiden over het algemeen een beschermd leventje. De mensen van de
straat hebben veel meer reden tot vechten omdat hun bestaan heel hard is.' Toch
denkt hij dat de strategie van KPRP de juiste is. 'Uiteindelijk gaat de strijd
toch vooral om verbetering van het lot van de gewone mensen. En met hen klinkt
de stem van het verzet een stuk luider.'

KPRP probeert via brochures en voorlichtingsbijeenkomsten het bewustzijn van de
leden te vergroten. Ook wijst men actievoerders op hun verantwoordelijkheid en
de voordelen van vreedzaam demonstreren. Het enthousiasme is groot. Maar het
kantoor is een chaos en iedere faciliteit ontbreekt. 'Dat is een groot manco',
zegt Djoko. 'We hebben niet eens een telefoon of een kopieerapparaat.'

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              80 of 140 DOCUMENTS

                                 de Volkskrant

                                 April 16, 1998

Wie stelt de echt belangrijke vragen over de euro?

BYLINE: ARJO KLAMER

SECTION: FORUM; Pg. 9

LENGTH: 1537 words


Een meerderheid van de Tweede Kamer blijft tegen een referendum over de
invoering van de euro. Volgens Arjo Klamer heeft de democratie in deze kwestie
in alle opzichten gefaald en zal het ontbreken van een sociaal en democratisch
draagvlak de Europese Unie aantasten.

NA HET DEBAT in de Tweede Kamer over de euro zullen de generaties na ons zich
afvragen hoe de democratie in Nederland zo heeft kunnen falen. Laten we
duidelijk zijn. Wanneer een belangrijk deel van de bevolking niet weet dat de
regeringsleiders besloten hebben tot een fundamentele ingreep in hun
samenleving, dan klopt er iets niet met het democratische besluitvormingsproces.
Blijkt vervolgens dat zodra ze er weet van krijgen, de meeste burgers niet
gediend zijn van deze ingreep, dan heeft de democratie gefaald.

Toen in 1992 besloten werd het Verdrag van Maastricht te tekenen, was van een
serieuze discussie geen sprake. Inmiddels komen mensen erachter dat door dit
verdrag te tekenen de regering zich bereid heeft verklaard de gulden op te laten
gaan in een Europese munt, de euro. En ook al vertellen de autoriteiten hen dat
de euro goed en gemakkelijk is voor iedereen, overheersen de twijfels.

De laatste NIPO-enquete wees weer uit dat meer Nederlanders tegen de invoering
van de euro zijn dan voor. Blijkt dat Nederland een deel van haar soevereiniteit
opgeeft dan is de tegenstand overweldigend. De kritiek en de twijfels zullen de
politici een zorg zijn. 'We' hebben het verdrag nu eenmaal ondertekend, dus die
euro moet er hoe dan ook komen. Over de gevolgen praten ze niet.

Kok gaf in een recente lezing toe dat de euro een beslissende stap is naar
verdere integratie, maar gaf niet aan wat die verdere integratie inhoudt. Dat we
ons mogelijk overleveren aan een op macht beluste, eurocentrisch, technocratisch
en ecocratisch Europa, is blijkbaar van later zorg. Dat we met deze ingreep
democratische en sociale verworvenheden in de waagschaal stellen is dat ook. De
politici doen er alles aan om geen slapende honden wakker te maken. Kok wil geen
discussie. Daar spreekt weinig vertrouwen uit.

Wat is de waarde van dat grote Europa als gewone burgers als u en ik daar niet
van overtuigd kunnen worden? Links en rechts betreuren het gebrek aan een
publiek debat over Europa en de euro. Ook de voorstanders van de euro kunnen hun
verontrusting uitspreken over het gapende gat tussen de burgers en de politieke
gangmakers in de zaak Europa.

Een aantal verontruste burgers heeft de Vereniging voor Democratisch Europa in
het leven geroepen om kritiek op de Europese integratie en de euro te bundelen.
De vereniging wil via publikaties en discussies een klankbord zijn voor al
degenen die twijfelen aan het democratische en sociale gehalte van een verenigd
Europa dat met de euro verder gestalte krijgt.

Daarmee representeert de vereniging een alternatief voor de economisch getinte
kritiek die met name VVD-leider Bolkestein verwoordt. Zijn kritiek richt zich op
de vermeende zwakte van de euro en het risico op hogere inflatie en rente in de
voorgestelde constructie. Volgens Bolkestein cs zijn de kriteria voor toetreding
niet strikt genoeg toegepast; was dat wel gebeurd dan zou het hele verhaal niet
kunnen doorgaan.

Deze kritiek krijgt uitgebreid aandacht in de pers. Dat neemt niet weg dat er
goede andere redenen zijn voor verontwaardiging over de gang van zaken. Vooral
mensen die nog de moed hebben democratische en sociale waarden te koesteren,
zouden zich eens mogen opwinden in de Tweede Kamer, en daarbuiten.

Immers, wat stelt dat Europa van de euro sociaal voor? Het enige waar de
regeringsleiders (onder wie een flink aantal sociaal-democraten!) over kunnen
praten is fiscale discipline, gesloten staatsbegrotingen en een zeer strenge
centrale bank met als belangrijkste missie het in toom houden van de inflatie.
Hun constructie met een klein bureaucratisch apparaat in Brussel geeft alle
ruimte aan de grote bedrijven. Goed betaalde lobbyisten zorgen ervoor dat de
Europese ambtenaren het de bedrijven naar de zin maken.

Door financieel-economische criteria op te leggen voor toetreding tot de euro,
hebben de eurocraten ervoor gezorgd dat het mooie Europa-project van weleer
verworden is tot een financieel-economisch verhaal. Van een sociale missie is
nagenoeg niets meer te merken. Stel dat een lage werkloosheid als criterium was
toegevoegd? Hoe anders, hoe socialer vooral, zou het Europa van nu er dan niet
hebben uitgezien. Nu slaan de regeringsleiders zich op de borst voor de lage
tekorten op de overheidstekorten en de lage inflatie alom. Dat een record aantal
werklozen het gelag moet betalen, doet er blijkbaar niet toe.

Schrijnend is ook de ondemocratische manier waarop de EU gevormd wordt.
Regeringsleiders zijn dankzij Europa regenten geworden die achter gesloten
deuren deals sluiten die vervolgens als voldongen feiten aan de
volksvertegenwoordigingen worden gepresenteerd. Serieuze alternatieven geven de
leiders niet. Steeds weer is het alles of niets.

Zouden onze vertegenwoordigers de euro afwijzen dan volgt een ramp, is de
waarschuwing. (De waarschuwing van tal van economische deskundigen dat de euro
wel eens op een ramp kan uitlopen, wordt weggewoven als bangmakerij). In dit
klimaat is de macht aan de technocraten die zonder democratische controle
plannen zover uitwerken dat wanneer een beslissing genomen moet worden, er geen
weg terug is.

Het is geen wonder dat deze gang van zaken apathie in de hand werkt. Toen het
Verdrag van Maastricht aan de orde was, werd de kritiek op het anti-sociale en
ondemocratische karakter van Europa gepareerd met de belofte dat het Verdrag van
Amsterdam het sociale en democratisch tekort goed zou maken. Daarvan is weinig
terecht gekomen.

De meest directe manier om het democratisch gat te dichten is en blijft het
referendum. Pak een willekeurige Deen van de straat en hij of zij zal een mening
hebben over Europa en de euro. Een gemiddelde Fransman heeft die ook. De
verklaring is dat zij zich hebben mogen uitspreken in een referendum. In
Nederland wordt een referendum over Europa systematisch geblokkeerd.

Op dit moment circuleert het voorstel om al die Nederlanders die genoeg hebben
van het feit dat Europa op de laatste plaats komt en sterke bezwaren hebben
tegen de invoering van de euro, op te roepen hun ongenoegen te laten blijken
door op de laatste kandidaat van de lijst van de partij van hun keuze te
stemmen.

Het zou een goede actie kunnen zijn om duidelijk te maken dat Europa meer onder
de mensen leeft dan de politici momenteel veronderstellen. Voor het zover is,
zouden een aantal prangende vragen aan de orde moeten komen. Ik doe enkele
voorstellen.

* Gaat het bij de euro om a) economische doelmatigheid, b) de lieve vrede, of c)
economische macht? In discussies worden steeds a) en b) aangevoerd maar recente
uitlatingen geven aan dat economische macht een belangrijk motief is. De
Europese landen willen met elkaar machtig zijn en dus ook een machtige munt
hebben. Gaat het nu vooral daarom?

Is het antwoord ja dan ligt de volgende vraag voor de hand. Wat zijn de
maatregelen die nodig zullen zijn om die macht waar te maken? Het is denkbaar
dat een eensgezind buitenlands beleid noodzakelijk is. Dat zou betekenen dat
Nederland met de euro de kans verliest op een onafhankelijk buitenlands beleid.

Het zou verder wel eens nodig kunnen zijn dat de Europese Commissie een veel
groter budget tot haar beschikking dient te hebben dan de 1,27 procent van het
Bruto Europees Produkt dat het nu heeft. Denk aan 7 tot 20 procent. Alleen met
een budget van die orde kan het inspringen op destabiliserende
onevenwichtigheden tussen de lidstaten. Vindt u dat een goed vooruitzicht?

* Is de regering bereid zich in te zetten voor een sociaal gezicht van Europa en
zo ja, op welke manier? Met een aantal vage plannen kunnen we geen genoegen
nemen. Alleen een fors gemeenschappelijk budget geeft de mogelijkheid voor een
serieus sociaal beleid dat een antwoord is op de sociale tweedeling die de
invoering van de euro dreigt te versterken. De politici zeggen nu dat ze dat
niet willen. Zijn ze dan wel bereid de consequenties van de euro onder ogen te
zien?

* Wat is de regering van plan te doen aan de toenemende weerstand onder de
bevolking tegen de euro en de Europese integratie?

Het antwoord zal waarschijnlijk zijn: meer voorlichting, meer tv-spotjes, meer
folders. Dat antwoord mag niet overtuigen. Heeft Felix Rottenberg misschien
gelijk met zijn verwijt dat Europa een zielloos project is geworden?

Dit punt is juist zo belangrijk omdat hoe dan ook de vorming van Europa een
project is met grote risico's. Tegenslagen zijn onvermijdelijk. Ontbreekt het
draagvlak nu, dan zal Brussel later de zondebok worden. Het gevaar voor opleving
van nationalistische sentimenten zal eerder groter dan minder worden.

Juist omdat het leven in euroland bar en boos dreigt te worden, moeten de echt
belangrijke vragen aan de orde komen. Belangrijke sociale en democratische
verworvenheden staan op het spel.

Arjo Klamer is econoom en voorzitter van de Vereniging voor een Democratisch
Europa.

Betalingsverkeer ; Economie ; Bedrijfstakken ; Bank- en Verzekeringswezen

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              81 of 140 DOCUMENTS

                                 de Volkskrant

                                 April 15, 1998

Koersval?

BYLINE: PETER DE GREEF

SECTION: VOORKANT; Pg. 13

LENGTH: 793 words


Het Internationaal Monetair Fonds (IMF) voorspelt voor het komende jaar een
crisis op Wall Street en de effectenbeurzen in Europa. Aandelenkoersen zullen
fors gaan dalen. Daarmee zou een einde komen aan de aanhoudende recordrace op de
beurzen. Is er reden voor paniek?

Nammy Brinksma, medewerkster van het landelijk steunpunt Vrouwen en Bijstand:
'Goh, wat leuk! De aandelenkoersen gaan dalen. Mag ik even overleggen met mijn
collega's, dan bel ik u zo terug.'

Pauline van de Ven, publiciste en auteur van het boek 'Beleggen en speculeren op
de beurs': 'Jarenlang hebben we geleefd op de luchtbel van het goedkope krediet.
We hebben ons in de schulden gestoken om aandelen en onroerend goed te kopen.
Gaat de rente stijgen, dan geeft dat grote ellende, vooral in Nederland. Mensen
zullen hun huizen misschien moeten verkopen, omdat ze de veel hogere woonlasten
niet meer kunnen opbrengen. En op de beurs zal degene die het laatst erin stapt
het zwaarst de dupe worden. En dat is niet de grote, institutionele belegger,
maar de gewone man.'

Henk Schellen, 'volkskapitalist', heeft sinds drie jaar aandelen-hobby: 'Paniek?
De waarschuwing van het IMF doet me niets. Ik slaap er geen uur minder om. En ik
slaap de laatste tijd heerlijk. Vorig jaar had ik financieel gezien mijn beste
jaar, met ruim 35 duizend gulden bruto. Ik ben gaan beleggen met het geld uit de
erfenis van mijn oma. Dus ik ben een gewone man, die net als vele anderen de
laatste jaren naar de beurs is gegaan. Mijn ouders vonden het vreselijk. Ze
dachten dat ik oma's zuurverdiende spaarcentjes zou verkwanselen. Maar ze zijn
helemaal bijgedraaid. Mijn vader is nu ook druk met aandelen. Hij leest altijd
de beurspagina. De enige tip die ik hem heb gegeven is om zijn hypotheek niet in
aandelen te stoppen. Dan neem je een enorm risico. Want gaan de koersen omlaag,
dan loop je de kans dat je je huis moet verkopen.'

Nammy Brinksma, steunpunt Vrouwen en Bijstand: 'Wij vinden het hier allemaal erg
positief nieuws. De koersen mogen wat ons betreft flink dalen. Het wil toch
zeggen dat mensen die slapend rijk denken te worden, nu ook een klap krijgen. Er
is altijd erg veel kritiek op uitkeringsgerechtigden die niets zouden doen, maar
wel een uitkering krijgen. Dat is absolute onzin! Het zal voor de economie niet
zo goed zijn. Maar onze financiele specialiste zegt altijd dat de economie een
non-wetenschap is. De crisis kan wellicht het startsein zijn voor een
herbezinning op onze huidige economische structuur. Het motto is nu toch: geld,
geld, geld. Laten we dat veranderen.'

Frie van Nyenburgh, beursanalist bij Effectenkantoor Nyenburgh, voorheen
Effectenkantoor Leemhuis & Van Loon: 'De waarschuwing van het IMF is heel erg
overdreven. Ze gaan ervan uit dat de economie in Amerika oververhit is. De
centrale bank zou daarop reageren met een forse rentestijging, maar dat is
absoluut niet nodig. Er bestaat helemaal geen inflatiegevaar. In het tweede
kwartaal zal blijken wat de invloed is geweest van de financiele crisis in Azie
op het winstniveau. Ik voorspel dat de inflatie lager zal uitkomen, niet hoger'

Prof. dr. A. Boot, hoogleraar financieel management: 'Als beurskoersen hoog
staan, kunnen ze diep vallen. De kans op een geweldige correctie is nu groter
dan in de dertig jaar hiervoor. Stel dat de beurs een forse klap maakt en de
koersen met 50 procent dalen. Op zichzelf is er dan niet zoveel aan de hand.
Maar mensen moeten niet hun consumptiepatroon hebben aangepast aan de papieren
waarde van hun aandelenportefeuille. Het gevaar is dat grote groepen dat juist
wel hebben gedaan. Voor hen zal dat een behoorlijke kater zijn. Het IMF heeft
gelijk dat de rek eruit is. Er is niet veel nodig om de beurskoersen op een
fundamenteel lager niveau te krijgen.'

P. de Vries, directeur van de Vereniging voor Effectenbezitters: 'Op vrijdag 6
december 1996 waarschuwde Alan Greenspan, voorzitter van de Amerikaanse centrale
bank, ook voor exorbitante aandelenprijzen. Dat veroorzaakte toen een enorme val
van de Dow Jones, maar die schoot daarna in sneltreinvaart van zesduizend naar
negenduizend punten. Gezien de hoeveelheid kapitaal in de wereld is het niet te
verwachten dat de rente in de VS zal oplopen van 5,9 procent naar 7 of 8
procent. Bovendien wordt de koersstijging van de aandelen gestuwd door reele
ontwikkelingen, zoals de bankenfusie in de VS. Het is echt geen
speculatiebobbel.'

Marcus Bakker, ex-voorman CPN: 'Alle economen spreken elkaar tegen, dus waarom
zou ik hier een mening over hebben. Ik, aandelen? Ik ben absoluut niet ingevoerd
in die materie. Ik kijk er met open mond naar. Weet u wat het is, meneer, ik wil
het eigenlijk ook niet meer begrijpen.'

Peter de Greef

Financiele markten ; Economie ; Financien

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              82 of 140 DOCUMENTS

                                 de Volkskrant

                                 April 15, 1998

NIEUWE POLITIEKE PARTIJEN

BYLINE: KEES SCHUYT

SECTION: ECONOMIE; Pg. 17

LENGTH: 835 words


NU DE TERMIJN waarbinnen nieuwe politieke partijen zich konden inschrijven voor
de aanstaande Tweede-Kamerverkiezingen is verstreken, is het interessant te zien
welke nieuwe politieke partijen er allemaal bij zijn gekomen. Het zijn er meer
dan twintig.

Een van de nieuwe loten aan Neerlands politieke stam trok mijn bijzondere
aandacht. Het is het Simplistisch Verbond. Op de lijst staan mensen als Kees van
Kooten, Wim de Bie en Arend Jan Heerma van Voss, thans nog voorzitter van de
VPRO.

De naam Verbond vind ik goed gekozen. Dat hoort typisch bij een vereniging die
de onderlinge verbondenheid van burgers in Nederland tot uitdrukking wil
brengen. Ik ben erg nieuwsgierig naar hun eerste uitzending in het kader van de
door de regering ter beschikking gestelde zendtijd voor politieke partijen.

Daarmee is ook het raadsel opgelost op welke manier Koot en Bie hun langdurige
televisieoptredens een nieuw inhoud zullen gaan geven. Over twee weken is de
eerste uitzending te zien (om half acht 's avonds op Nederland 2).

Er is meteen nog een ander raadsel opgelost. Nu weet ik eindelijk op welke
partij ik over drie weken moet gaan stemmen. Waarom kies ik voor deze nieuwe
partij? Ik vind het een van de meest democratische partijen die aan de
verkiezingen meedoen.

De twee lijsttrekkers (de partij heeft gekozen voor een duo) vertegenwoordigen
op onovertroffen wijze de Nederlandse kiezer. Ze kennen de samenleving door en
door, zowel van de onderkant als van de bovenkant, hetgeen van maar weinig
Kamerleden kan worden gezegd. Ze vertolken de gevoelens van het volk. Ze doen
dat met veel respect voor de gewone burgers, zoals bijvoorbeeld de zusjes Van
Veenendaal. De Oranjeklanten worden niet vergeten.

Ze kennen de problemen van de bejaarden en van de fiscale achterstelling van bij
elkaar wonende broers. De situatie van de te vroeg afgedankte leraar in het
voortgezet onderwijs heeft een van hen zelfs aan den lijve ondervonden. Ze
zullen dus wel weten hoe groot de klassen moeten zijn.

Ze hebben een goed oog voor de belangen van het bedrijfsleven: hun efficiente
kantoorinrichting, de 24-uurseconomie, het modern management zijn allemaal van
binnenuit doorleefd. Ze hoeven niet meer op stage zoals zoveel andere nieuwe
Kamerleden.

Bovendien kennen ze Den Haag. Ze weten hoe ze zich als politicus moeten
gedragen. Althans hun optreden is veel beter en veel overtuigender dan dat van
ministerskandidaten als Van Thijn en Alders. Ze bezitten het voor hedendaagse
politici zo belangrijke, maar zeldzame vermogen om waardigheid in het openbare
optreden gepaard te laten gaan met enige humor en zelfrelativering. Ze kennen de
gemeentepolitiek, wat een voordeel is tegenwoordig.

Tenslotte laten ze zich altijd omringen door de beste deskundigen. Het
verkiezingsprogramma is tot stand gekomen met de hulp van bekende geleerden als
prof. Akkermans en dr. Clavan. Ik zie bij deze partij geen echt gevaar voor
technocratie, omdat de wetenschappelijke adviseurs - anders dan bij de meeste
andere partijen - geen eigen politieke ambities hebben en zich bij de
uiteindelijke beslissingen en politieke keuzen steeds richten naar de
aanwijzingen van hun politieke leiders.

De inhoud van het verkiezingsprogramma mag er zijn. De partij heeft een
verfrissende opvatting van democratie. Theoretisch komt die nog het dichtst bij
de visies van filosofen als Amartya Sen in Engeland of Cornel West in de
Verenigde Staten (in Nederland verwant aan denkers als J. de Beus of G. de
Vries). Ik zou dit een vorm van existentiele democratie willen noemen, waarin
veel aandacht wordt geschonken aan het herscheppen van een democratische
cultuur.

Zo'n cultuur vereist het in de praktijk brengen van burgerdeugden zoals
participatie, tolerantie, openheid, wederzijds respect en sociale mobiliteit,
precies waar het in de democratie om gaat. Daarnaast wordt de strijd aangebonden
met alles wat het deelnemen aan en het profiteren van die democratische waarden
in de weg staat: oude en nieuwe vormen van onrecht, de persoonlijke,
vernederende kanten van ongelijkheid, ziekten en andere willekeurige en
ongewilde afzonderingen. De sociaal-democratie is altijd sterk geweest in het
bestrijden van deze maatschappelijke willekeur, maar ze zijn die kant van de
democratie vergeten. Vandaar de revisie.

Als toekomstvisie stelt het Simplistisch Verbond een radicale vereenvoudiging
van ons leven voor. Het verkiezingsprogramma verwijst hierbij naar de woorden
van de kunstenaar H.D. Thoreau: 'naarmate iemand zijn leven vereenvoudigt,
zullen de wetten van het universum minder ingewikkeld blijken.'

Waar komt dat op neer? Afschaffen van wat niet absoluut noodzakelijk is, een
autoloze zondag, een televisieloze zaterdag, leven in overeenstemming met de
natuur, het verbouwen van bonen in de achtertuin, het eigenhandig bouwen van een
houten hut, zoals alleen van Kooten en de Bie dat kunnen: het huis van de
democratie.

Politieke partijen ; Politiek en Staat ; Binnenlandse Politiek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              83 of 140 DOCUMENTS

                                 de Volkskrant

                                 April 11, 1998

Zolang het volk maar te eten heeft

BYLINE: GERRIT DE BOER

SECTION: VERVOLG; Pg. 5

LENGTH: 1603 words


Steeds zijn er rellen in Indonesie, zoals pas weer het studentenoproer, en
steeds leiden ze niet tot wat buitenstaanders verwachten: een massale
volksopstand en het aftreden van Soeharto. Zijn de Indonesiers bang? Zeker. Maar
er is ook gebrek aan politiek idealisme. Als er maar genoeg rijst is, heeft
Soeharto weinig te vrezen.

KLAGEN, gewone Indonesiers hebben het tot kunst verheven. De marktkoopman, de
kleine winkelier, de straatventer, de taxichauffeur maar ook de ambtenaar en de
boer op het platteland - iedereen geeft af op de ongelijke verdeling van de
welvaart, de corruptie, het nepotisme en het falende rechtssysteem. Dat is al
dertig jaar lang zo. Sinds het uitbreken van de economische crisis is het alleen
maar toegenomen en doet ook de middenklasse eraan mee.

Maar iedere vorm van georganiseerd protest ontbreekt. Af en toe breken op lokaal
niveau rellen uit. Niet-regeringsgebonden organisaties, kleine en grotere
oppositiegroepjes, religieuze leiders en intellectuelen doen wat ze kunnen om
het systeem te veranderen. En soms, zoals in de laatste weken, laten studenten
wat massaler en vasthoudender hun stem horen. Maar daar blijft het bij. Tot een
opstand komt het nooit.

'Ik kan niets doen. Als ik ga protesteren, word ik meteen opgepakt', zegt een
kleine winkelier. Een dergelijke lijdzame machteloosheid vormt de blauwdruk voor
de gevoelens van de meerderheid van de bevolking. De angst voor politie, leger
en veiligheidsdienst zit diep. Dat is begrijpelijk. Vele dapperen hebben onder
Soeharto hun lef moeten bekopen met enkele jaren cel of erger.

Toch lijkt angst alleen een te eenvoudige verklaring voor het gebrek aan verzet.
Historicus Ong Hok Ham beaamt dat. Sterker nog, hij vindt dat het reuze meevalt
met de zogenaamde passiviteit van de Indonesier. 'De geschiedenis van Indonesie
is een van de bloedigste van Azie en zelfs ter wereld. Hier zijn altijd
opstanden en onlusten geweest. Deze eeuw alleen al hebben we twee burgeroorlogen
gehad - twee communistische opstanden in 1947 en 1965. Pas de laatste dertig
jaar, onder de Nieuwe Orde van president Soeharto, is het relatief rustig.'

Ong zoekt de verklaring vooral in het korte bestaan van het land. Oppositie is
iets nieuws. Instituten die haar kunnen kanaliseren, ontbreken. Afgezien van de
vrijheidsstrijd tegen Nederland, toen er voor het eerst in de geschiedenis op
grote schaal nationalistische gevoelens ontsproten, is pas sprake van enige
politieke tegenstand sinds de rellen van juli 1996. Democratische krachten
verweerden zich in dat jaar heftig tegen het gedwongen aftreden van Megawati
Soekarnoputri, leidster van de kleine democratische partij PDI. De oudste
dochter van de eerste president van Indonesie, Soekarno, heeft een grote aanhang
onder het gewone volk. Maar hoewel die protesten grote aandacht trokken van de
media in binnen- en buitenland, hebben ze weinig effect gehad.

Megawati weigert haar aanhang te mobiliseren uit angst voor geweld. Haar houding
is mede ingegeven door de traumatische ervaringen in de jaren 1965/'66, die
naast de val van haar vader leidden tot de dood van naar schatting 500 duizend
Indonesiers. Doordat andere groeperingen zo'n omvangrijke aanhang niet hebben,
heeft het regime het land nog altijd goed onder controle.

Gezien de geschiedenis is het gebrek aan saamhorigheid onder tegenstanders van
het regime heel verklaarbaar, vindt Ong Hok Ham. Indonesiers stonden in het
verleden vaak op tegen het gezag of tegen uitbuiters - in die zin is verzet niet
nieuw. Maar van een massale rebellie was nooit sprake, omdat er geen eenheid
bestond. Indonesie bleef tijdens driehonderd jaar Nederlandse overheersing
voornamelijk een verzameling sultanaten en koninkrijkjes. Oorlogen en opstanden
hadden vrijwel altijd te maken met de strijd tussen die staten.

Nederland profiteerde daarvan. Als een van beide partijen het onderspit dreigde
te delven, werd de hulp ingeroepen van de kolonisator. In ruil daarvoor kreeg
Nederland een steeds grotere toegang tot het (binnen)land, de mogelijkheid de
grond te gebruiken en handelsmonopolies. Maar de oude structuren bleven intact.
De Nederlandse aanwezigheid beperkte zich tot een handjevol ambtenaren.

Het verbond met de plaatselijke heersers werkte in beider voordeel. Nederland
verdiende er goed aan en de vorsten mochten hun status behouden. Ze behielden
ook het eigendom van hun grond en konden het zelfs uitbreiden als beloning voor
bewezen diensten. In feite hadden de plaatselijke heersers het nog steeds voor
het zeggen. Op sommige plaatsen betekende koloniale overheersing niet meer dan
een paal met een bord in de grond waarop de Nederlandse aanspraken op de macht
waren vastgelegd. Het dagelijkse leven ging door als voorheen.

Opstanden tegen Nederland bleven beperkt tot regio's en kwamen voort uit onvrede
met de uitbuiting en de expansiepolitiek die Nederland vanaf de tweede helft van
de 19de eeuw ging voeren. De Java-oorlog in het begin van de 19de eeuw en de
strijd in Atjeh aan het einde ervan hadden een lokaal karakter, hoe omvangrijk
en bloedig ze ook waren. Steun uit andere delen van het land ontbrak.

Pas vanaf het begin van deze eeuw ontstond langzamerhand iets dat leek op
georganiseerd verzet. Intellectuelen en religieuze leiders verenigden zich tegen
de kolonisator en begonnen voorzichtig te spelen met de
onafhankelijkheidsgedachte. Ze richtten ook politieke partijen op. Maar
tegelijkertijd vlogen ze elkaar in de haren. En aan het gewone volk ging dit
beginnend onafhankelijkheidsstreven grotendeels voorbij.

HET blijft de vraag hoe snel Indonesie onafhankelijk zou zijn geworden als Japan
de Nederlanders in de Tweede Wereldoorlog niet het land had uitgejaagd en in
kampen opgesloten. De snelle nederlaag van Nederland en de harde hand van de
Japanners vormden een onverwachte katalysator voor nationalistische gevoelens en
deed Indonesiers beseffen dat Nederland niet zo machtig was als men altijd had
aangenomen.

Volgens politiek filosoof prof. dr. Franz Magnis-Suseno speelt ook de culturele
geschiedenis een belangrijke rol in het gedrag van de Indonesiers. De
Indonesische cultuur bestaat niet. 'Indonesiers voelen wel wat als ze de vlag
van het land zien. Maar ze zijn allereerst Javaan, Soendanees, Balinees of
Molukker. De zogenaamde Indonesische cultuur is vooral een Javaanse cultuur,
omdat dit eiland de macht vertegenwoordigt.

'Het gewone volk van Java, zowel op het platteland als in de stad, is
apolitiek', constateert hij. Boeren hebben door de eeuwen heen geleerd dat
accepteren loont. 'Je kunt het niet winnen van de macht. Je kijkt wie er wint.
Alleen als er een metafysische figuur opstaat - zoals Indonesiers aankeken tegen
Soekarno en later tegen Soeharto - volgen de plattelanders, vrijwillig of uit
zelfbehoud.' Idealisme heeft daar niets mee te maken.

'De paleizen van de sultans, de Kratons, verdeelden de macht. Daar braken
oorlogen uit over de opvolging van de sultan. Een gestructureerd
opvolgingssysteem ontbrak. De sultan had vaak wel vijftig zonen, die onderling
uitvochten wie de macht van vader kon overnemen. De sterkste won. Eventueel kon
dat ook een buitenstaander zijn.' De bevolking accepteerde vervolgens de
uitkomst. En zoals gezegd profiteerde Nederland daarvan.

Tegen die achtergrond moet de houding van de Indonesische bevolking worden
gezien. De oude gewoonten zijn nog lang niet verdwenen. Zolang Soeharto de macht
in handen heeft, zullen de mensen dat accepteren. Alle fraaie vormen van
papieren democratie ten spijt. De president bekleedt in de ogen van de
Indonesiers nog steeds de positie van een Javaanse heerser. Zolang hij niet
zeker weet dat een opvolger over een machtsbasis beschikt die groot genoeg is om
het land te controleren, zal hij zijn positie niet afstaan. En door de
verdeel-en-heers-politiek die hij toepast, krijgt een troonpretendent weinig
kans voldoende aanhang te vergaren om zijn of haar positie veilig te stellen.

De bevolking speelt in dat machtsspel een ondergeschikte rol. Gebrekkig
onderwijs en politieke marginalisering maken het haar onmogelijk enige invloed
van belang uit te oefenen. Politieke bewegingen krijgen niet de kans daar
verandering in te brengen.

Maar er dreigt gevaar. Nu het land wordt geplaagd door een diepe recessie, komt
de maag in opstand. Ook in het verleden kwamen revoltes van het volk - hoe
regionaal en kleinschalig ook - vrijwel uitsluitend voort uit honger. 'Dergelijk
geweld is meestal gebaseerd op zelfverdediging', zegt Ong Hok Ham. 'Als er een
machtsvacuum dreigt, gaan mensen denken: ik moet wat doen. Maar er is geen
organisatie. Geweld is altijd plaatselijk.'

Soeharto weet dat hij geen massale opstand hoeft te vrezen die gebaseerd is op
politiek idealisme. Maar zijn positie kan wel in gevaar komen als de bevolking
niet zeker weet of ze morgen nog te eten heeft. Om die reden besteedt hij zoveel
aandacht aan de voedselvoorziening en het in stand houden van subsidies voor de
basisbehoeften van de onderkant van de samenleving.

Als het volk rustig is, kan hij zijn aandacht richten op degenen van wie het
gevaar werkelijk kan komen: het leger, religieuze leiders, intellectuelen,
oppositiegroepen en studenten - voor zover iemand die laatsten kan gebruiken en
op sleeptouw neemt. Hij speelt het spel al meer dan dertig jaar. En tot op heden
is zijn strategisch vermogen ongeevenaard. Zolang de gewone man te eten heeft,
is de kans groot dat er pas duidelijkheid ontstaat over de politieke toekomst
van Indonesie als de grootmeester er zelf niet meer is.

FOTO DANIEL KONING - DE VOLKSKRANT

Bevolking ; Maatschappij

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              84 of 140 DOCUMENTS

                                 de Volkskrant

                                 April 10, 1998

Fiasco dreigt voor fraude-onderzoek

SECTION: cicero; Pg. 5

LENGTH: 558 words


Enige honderden belastingfraudeurs in Belgie dreigen hun straf te ontlopen door
geknoei van politie en justitie. De speurders zouden op een illegale manier
bewijzen van fiscale fraude bij de Kredietbank Luxembourgeoise in handen hebben
gekregen. Door die juridische fouten is het gevaar groot dat een van de
omvangrijkste fraude-onderzoeken in Belgie mislukt.

Van onze correspondent

BRUSSEL

De KB Lux-affaire barstte twee jaar geleden los nadat gefrustreerde
oud-werknemers van de Luxemburgse Kredietbank een lijst met driehonderd fiscale
vluchtelingen in handen speelde van de belastingdienst. Dat nieuws sloeg in als
een bom. De belastingroute naar het Groothertogdom is bekend bij veel Belgen en
wordt al jaren dankbaar benut.

Minister van Financien Maystadt verzekerde dat hij alleen de 'grote vissen' zou
pakken. De gewone burger die elke maand met de 'couponnetjes-bus' naar Luxemburg
reist om de rente op zijn zwarte rekening te incasseren, hoefde zich niet druk
te maken.

Het onderzoek in de KB Lux-affaire verliep de afgelopen twee jaar traag, maar
leverde enkele spectaculaire onthullingen op. Zo zou ook een
'christen-democratische ex-premier' een zwarte rekening in het belastingparadijs
hebben. Oud-premiers als Martens, Tindemans en Vanden Boeynants ontkenden. Nader
onderzoek leverde geen bewijzen op.

In een diplomatieke nota van de Belgische ambassade in Luxemburg werden naast KB
Lux ook drie andere banken genoemd die zouden meewerken aan witwasconstructies
voor een reeks Belgische en buitenlandse prominenten. De nota maakte melding van
een lijst met vierduizend namen, waaronder die van Mobutu, Saddam Hussein en
Kadhafi.

Eind vorig jaar draaide de directievoorzitter van KB Lux, Damien Wigny, enkele
weken de cel in op verdenking van belastingfraude en witwaspraktijken. Hij was
erbij gelapt door de gewezen prostituee Rita Verstraeten, een van de vermogende
bankklanten voor wie KB Lux zich inzette om zwart geld wit te wassen.

'Mooie Rita' was de enige erfgenaam van een in 1991 overleden steenrijke
tabaksindustrieel. Ze sluisde vele miljoenen van de erfenis door naar KB Lux
zonder daarover successierechten te betalen. Directievoorzitter Wigny zelf zou
haar die lucratieve belastingroute hebben geadviseerd.

Verstraeten werd al enkele jaren in de gaten gehouden door de fiscus. De call
girl werd op 27-jarige leeftijd multi-miljonair en verhulde dat geenszins. Met
de erfenis liet ze onder meer een riante villa bouwen in het Waals-Brabantse
Grez-Doiceau, met acht badkamers en een garage voor zes auto's. Nu wacht haar
een enorme belastingaanslag plus boete.

De advocaten van KB Lux, topman Wigny en twee aanverwante banken hebben deze
week een klacht ingediend tegen de illegale werkwijze van de gerechtelijke
politie. Zo zouden de speurders een huiszoeking bij een informant hebben
geensceneerd om de dossiers van de belastingvluchtelingen in handen te krijgen.
Zij deden alsof ze 'bij toeval' op de namenlijsten waren gestuit.

Maar de speurders wisten dat de informant, een aan lager wal geraakte voormalige
dierenarts, gestolen documenten in bezit had. 'Wij hebben de indruk dat de
speurders het toeval hier meer dan een handje hebben geholpen', aldus advocaat
Verstraeten.

De gerechtelijke politie van Brussel ontkent echter dat ze haar boekje te buiten
is gegaan.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              85 of 140 DOCUMENTS

                                 de Volkskrant

                                 April 4, 1998

Japan twijfelt aan zijn economisch bestaan

SECTION: VOORPAGINA; Pg. 1

LENGTH: 591 words


Japanse consumenten zijn als konijntjes die door een lichtstraal worden
gevangen. Van schrik blijven ze stokstijf staan. De Japanners vrezen niet voor
hun leven maar voor hun economisch bestaan. Geen wonder, na alle rampberichten
van de afgelopen tijd.

Van onze redactie economie

AMSTERDAM

De economie is aan het krimpen, de werkloosheid ligt op recordhoogte, de
loonstijgingen blijven zeer beperkt, de banken lenen steeds minder geld uit, de
faillissementen rijgen zich aaneen, pessismisme is troef bij ondernemers, de
beurskoersen zijgen ineen, de yen wordt steeds zwakker en de kredietwaardigheid
van het land lijkt nu ook nog in gevaar. Alleen dappere consumenten trekken nog
royaal de beurs.

Zoveel durfals zijn er niet meer. Japanners houden, vanwege de onzekere tijden,
liever hun geld op zak dan dat ze het uitgeven. Daar is weinig Japans aan, dat
doen alle consumenten in de wereld als de twijfel over de eigen financiele
toekomst en de economische vooruitzichten voor het hele land groot is.

Het resultaat van de toegenomen bangelijkheid om te besteden is er ook naar. De
winkelverkopen zijn al elf maanden achter elkaar gedaald. Het verlies is volgens
de laatste cijfers inmiddels opgelopen tot 4,5 procent. Van elke honderd yen die
de Japanner te besteden heeft, zet hij nu 31 yen opzij. Zo'n spaarzin is in
bijna dertig jaar niet meer voorgekomen.

Van deze voorzichtigheid hebben Japanse bedrijven ook last. Ze verkopen minder,
produceren minder en maken minder winst. De winstverwachtingen zijn soms met
tientallen procenten tegelijk bijgesteld, naar beneden.

Dat ligt niet alleen aan de Japanse consument. Ook in de 'buurlanden', de
Aziatische regio, staan de mensen niet te popelen om hun geld uit te geven. De
financiele crisis heeft de spendeerdrift, zo kenmerkend voor de laatste jaren,
niet aangewakkerd.

De Japanse regering ziet de teloorgang van de economie schuldbewust aan. Ze weet
dat haar beleid, en vooral de verhoging van de btw in april vorig jaar, heeft
bijgedragen tot de stagnatie.

Om het leed te verzachten en de consumptie op te krikken heeft de regering vorig
jaar december een speciale belastingverlaging aangekondigd. Die maatregel leidt
ertoe dat een Japanse Jan Modaal in de eerste helft van dit jaar 65 duizend yen
(zo'n duizend gulden) meer te besteden zal hebben.

De vrees bestaat dat ze, vanwege de slechte situatie het geld niet zullen gaan
uitgeven maar gaan oppotten. Om dat te voorkomen is het ministerie van Financien
een campagne begonnen. Met advertenties in een groot aantal bladen en 22 duizend
posters op spoor- en metrostations spoort de regering haar burgers aan vooral te
gaan shoppen met het extra geld.

Terwijl de laatste maatregel zijn volledige effect nog moet krijgen staat een
nieuwe al weer op stapel. De regering heeft een noodplan ter stimulering van de
economie aangekondigd met een recordomvang van zo'n 250 miljard gulden. Of het
plan ook de koopkracht zal oppeppen is nog niet helemaal duidelijk.

Volgens de Japanse werkgeversorganisatie zal zo'n maatregel weinig effect
hebben. Japanners geven niet extra geld uit omdat ze meer te besteden hebben
maar pas als zij het vertrouwen in de economie hebben herwonnen.

Fijn, belastingverlaging We krijgen 65 duizend yen. Ik ben zo blij. Wat zal ik
met het geld gaan doen? Ik wil lekker uit eten gaan. Goed Ik wil nieuw
speelgoed. Ook goed Waarom zouden we niet naar een pretpark gaan? Hoera! Ik wil
ook nog een bloes kopen Hoera!

Nationale economie ; Economie ; Consumentenzaken

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              86 of 140 DOCUMENTS

                                 de Volkskrant

                                 April 3, 1998

Joegoslavische handgranaten eenvoudig te koop

SECTION: DAG IN DAG UIT; Pg. 19

LENGTH: 556 words


Een groot aantal handgranaten van Joegoslavische makelij heeft zijn weg gevonden
naar criminelen in Europa, sinds acht jaar geleden oorlog uitbrak in het
voormalige Joegoslavie. De handgranaten zijn vermoedelijk oorlogsbuit en worden
geimporteerd door criminelen van Joegoslavische herkomst. De explosieven worden
vervolgens voor geringe bedragen van de hand gedaan.

Van onze verslaggever

AMSTERDAM

Portiers in het uitgaansleven in Amsterdam zeggen handgranaten voor een tientje
per stuk te kunnen leveren. De politie schat het gemiddelde verkoopbedrag iets
hoger: 25 gulden.

Woensdagmiddag kwamen twee kinderen uit Amsterdam om het leven toen een granaat
die ze hadden gevonden, ontplofte. De vondst van het explosief is geen incident.
Het komt vaker voor dat criminelen handgranaten laten 'slingeren' of er
kennelijk geen raad mee weten.

In 1994 werd een Joegoslavische granaat gevonden in een bosje in het Amsterdamse
Vondelpark. Bij de ontruiming van een woning wegens huurachterstand in
Amsterdam-Oost vond de deurwaarder een tas met dertig handgranaten.

In Rotterdam werd in hetzelfde jaar een 26-jarige man opgepakt nadat hij na een
kroegentocht 'voor de lol' drie handgranaten op straat had uitgeprobeerd.
Daarbij werd alleen materiele schade aangericht. De autobom die de kunstschilder
Rob Scholte in 1994 zijn benen kostte, bestond eveneens uit een handgranaat van
vermoedelijk Joegoslavische makelij.

Volgens de Centrale Recherche Informatiedienst (CRI) is het aantal in beslag
genomen handgranaten sterk gestegen tussen het begin van de Joegoslavische
oorlog - in 1992 waren het er veertien - en 1994, toen de politie op enkele
grote partijen stuitte en er 163 in beslag nam. De afgelopen jaren worden
jaarlijks ongeveer vijftig granaten gevonden. 'Vrijwel alleen bij criminelen,
dus niet bij gewone burgers', zegt de Amsterdamse politiewoordvoerder.

De handgranaat behoort volgens politiebronnen steeds vaker tot de
standaarduitrusting van criminele groepen, voornamelijk als dreigmiddel of voor
het plegen van aanslagen op auto's en woningen. 'We krijgen te maken met wapens
en incidenten die we een paar jaar geleden alleen kenden uit Amerikaanse
tv-series', zegt een Rotterdamse rechercheur. 'Er wordt steeds meer gewerkt met
handgranaten. Laatst hadden we nog een autobom. Het aantal liquidaties in
criminele kring groeit, net als het aantal gijzelingen.'

Omwonenden zeggen dat de twee Amsterdamse kinderen de handgranaat woensdag
hebben gevonden op het dak van een basisschool in de buurt, maar volgens de
politie lag het explosief waarschijnlijk op een naburig veldje aan de
Westlandgracht. De granaat explodeerde op het trottoir vlak bij een supermarkt
op de hoek van de Haarlemmermeerstraat en de Albert Neuhuysstraat. Een groep
ME'ers onderzocht gisteren de buurt op de aanwezigheid van eventuele andere
granaten. Daarbij werd niets gevonden. De hoofdofficier van justitie in
Amsterdam looft een beloning van vijftienduizend gulden uit voor de tip die
leidt tot de arrestatie van de eigenaar van de handgranaat of van degene die het
explosief op het veldje heeft gelegd.

Bloemen van omwonenden liggen op de plek in Amsterdam-West waar woensdag twee
jongetjes om het leven kwamen door de ontploffing van een granaat. FOTO DANIEL
KONING - DE VOLKSKRANT

Wapens ; Defensie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              87 of 140 DOCUMENTS

                                 de Volkskrant

                                 March 31, 1998

Roemeense premier Ciorbea treedt af

BYLINE: REUTERS; AP

SECTION: VOORPAGINA; Pg. 1

LENGTH: 346 words


De Roemeense premier Ciorbea is na maandenlange druk van zijn coalitiepartners
afgetreden. Hij wil daarmee een einde maken aan een regeringscrisis die de
Roemeense politiek verlamt en markthervormingen tegenhoudt.

Reuters, AP

BOEKAREST

President Constantinescu, evenals Ciorbea een christen-democraat, is
besprekingen begonnen met regerings- en oppositiepartijen. Hij wil nog deze week
een nieuwe premier benoemen. De christen-democratische minister van Binnenlandse
Zaken Dejeu is benoemd tot interim-premier.

'Ik heb de eenzijdige beslissing genomen om een einde te maken aan deze crisis',
zei Ciorbea maandag tijdens een televisietoespraak. De premier beloofde bij zijn
aantreden eind 1996 eindelijk de pijnlijke markthervormingen door te voeren die
Roemenie na de val van het communisme had uitgesteld. Maar zijn coalitiepartners
eisten al binnen een jaar zijn aftreden, omdat hij de hervormingen traag en
incompetent zou uitvoeren.

Ook de internationale financiele instellingen hadden kritiek. Het Internationale
Monetaire Fonds hield sinds het begin van dit jaar de eerste tranche van een
krediet in. Terwijl de crisis escaleerde, werden de economische cijfers slechter
en bleven buitenlandse investeerders weg.

In januari trokken de sociaal-democraten van ex-premier Petre Roman zich terug
uit de vierpartijencoalitie van Ciorbea. Ze boden in het parlement sindsdien
weliswaar gedoogsteun, maar dreigden voortdurend die in te trekken en hem ten
val te brengen.

Afgelopen weekeinde dreigden de sociaal-democraten, maar ook twee kleinere
coalitiepartners om tegen de begroting voor 1998 te stemmen als Ciorbea niet zou
aftreden. 'Het voornaamste resultaat van mijn aftreden is, dat de begroting niet
langer zal worden gebruikt als politiek voorwendsel', zei de premier. De
begroting wordt gezien als cruciaal voor de markthervormingen.

Ciorbea heeft ook zijn positie als burgemeester van Boekarest opgegeven. 'Ik wil
slechts een gewone burger zijn', zei Ciorbea.

Regering ; Recht ; Politiek en Staat ; Staatsrecht ; Politiek en staat

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              88 of 140 DOCUMENTS

                                 de Volkskrant

                                 March 31, 1998

'De kwaliteit blijft, lang nadat de prijs is vergeten'

BYLINE: BERT WAGENDORP

SECTION: Sport; Pg. 13

LENGTH: 800 words


Het kan niet zo zijn dat een Rolls-Royce 'kapot' is. Een Rolls-Royce, zegt de
etiquette van het merk, fails to proceed. Evenmin is het de bedoeling in
dergelijke ongelukkige omstandigheden naar het weigerachtige automobiel te
verwijzen als de Rolls -dat verraadt slechts de vulgaire achtergrond van de
berijder. Men benaderde het ongemak op stoicijnse wijze aldus: 'de Royce laat na
verder te gaan'. Het verdient overigens de voorkeur deze woorden te laten
uitspreken door een chauffeur.

Van onze correspondent

Bert Wagendorp

LONDEN

Weet het gewone volk van BMW dat allemaal? Maandag werd bekend dat de Beierse
automaker Rolls-Royce overneemt . Werknemers van de Rolls-Royce-fabriek in Crewe
begroetten elkaar maandagmorgen met een welgemeend 'Guten morgen': na 92 jaar
wordt Rolls-Royce, een van de grote symbolen van het oude Groot-Brittannie, een
Duitse autofabriek.

Hoe moeten Frederick Henry Royce en Charles Stewart Rolls dit nieuws hebben
verwerkt, boven in de Grote Garage? Vermoedelijk waren zij not amused. Hun
Rolls-Royce, overgenomen door de vijand .

Royce was de zoon van een arme molenaar en begon zijn werkzame leven op
tienjarige leeftijd als krantenverkoper in Londen. Rolls' vader was de rijke
Lord Llangatock en de jonge Charles bezocht Eton en Cambridge. Dat de namen
Rolls en Royce uiteindelijk werden samengevoegd in het beroemdste automerk ter
wereld, was een soort sociaal mirakel, dat de komst van een nieuwe tijd
aankondigde.

Royce had in het begin van de eeuw een fabriek in Manchester, waar hij onder
meer dynamo's maakte. Rolls was toen al bezig een passie voor automobielen te
ontwikkelen. Hij bezat de eerste auto van Cambridge (een Peugeot) en werd in
1903 houder van het snelheidsrecord, toen hij met bijna 149 kilometer per uur
door Dublins Phoenix Park karde.

In 1904 ontmoetten de twee elkaar in Manchesters Grand Central Hotel. Rolls (27)
was importeur van twee Franse merken (Panhard en Minerva), Royce (41) had zich,
uit onvrede over het onbetrouwbare karakter van zijn tweedehands Decauville,
gewaagd aan een eigen ontwerp. In 1906 stichtten zeRolls-Royce en was een
legende geboren.

Rolls kwam in 1910 om het leven bij een vliegtuigongeluk, het was Royce -
overleden in 1933 - die met grote bezetenheid de droom van zijn oude makker
bleef najagen: het bouwen van de 'beste auto's ter wereld'. Geld noch tijd
speelden een rol bij dat streven, kwaliteit en ongebreidelde luxe was de enige
norm. Een adellijke dame vroeg ooit aan Royce (onder zijn werknemers bekend als
'R') wat er zou gebeuren als in zijn fabriek een auto werd gemaakt die niet goed
was. 'De portier zou hem tegenhouden', zei Royce.

Scandinavisch leer, eersteklas wol en de afwerking met walnotenhout gaven het
interieur van zijn auto's het air van een gentlemans-club. En waar andere merken
gaandeweg auto's gingen maken voor de massa's, ging Rolls-Royce rustig op de
oude, exclusieve voet verder. Een Royce was alleen weggelegd voor de happy few
en dat diende zo te blijven.

De Rolls-Royce is de laatste volledig met de hand gemaakte auto ter wereld, met
een ontroerende eerbied voor tradities: de beroemde gril van de wagen wordt nog
steeds op het oog gefabriceerd, zonder meetapparatuur. De radiator kost een man
een dag werk, waarna hij nog vijf uur poetst .

Rolls-Royce, dat in 1931 Bentley overnam, produceerde sinds 1906 ongeveer 120
duizend auto's. Daarvan zijn er nog steeds zo'n 75 duizend rijwaardig. De
allereerste Silver Ghost, uit 1907, heeft inmiddels 800 duizend kilometer op de
teller en loopt nog als een naaimachientje. Quidvis recte factum quamvis humile
praeclarum, luidde de lijfspreuk van Henry Royce, 'wat goed wordt gedaan, hoe
bescheiden ook, is nobel'.

Met het in 1911 door beeldhouwer Charles S. Sykes ontworpen beeldmerk op de
radiator, de Spirit of Ecstacy oftewel de Silver Lady', toerde Rolls-Royce door
de decennia. Soms langs de afgrond, zoals in 1971, toen alleen ingrijpen van de
Britse regering een faillissement kon voorkomen, en nogmaals in het begin van de
jaren tachtig, toen de wereldwijde recessie de verkopen omlaag joeg.

Maar een Rolls-Royce blijft een Rolls-Royce, of het nu een Silver Shadow, een
Silver Spirit of het vorige maand gepresenteerde nieuwste model, een Silver
Seraph is. De laatste kost standaard ruim een half miljoen gulden. Maar: 'De
kwaliteit blijft, lang nadat de prijs is vergeten', zei Royce al. Bovendien is
een Royce zeer waardevast. Op de internetsite van Rolls-Royce was deze week een
Phantom uit 1927 in de aanbieding. Vraagprijs: 370 duizend gulden.

Afgelopen zomer kwamen de leden van de Rolls-Royce Owners Club vanuit alle
uithoeken van de wereld naar de Amerikaanse staat Virginia om er hun 'Royce' te
tonen. FOTO AP

Auto ; Verkeer en Vervoer ; Wegverkeer

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              89 of 140 DOCUMENTS

                                 de Volkskrant

                                 March 28, 1998

Ochtendkroniek is klein leed in veel woorden

BYLINE: HEIN JANSSEN

SECTION: BINNENLAND; Pg. 11

LENGTH: 668 words


Ochtendkroniek van Peer Wittenbols door De Federatie, regie Rob Ligthert. In
Schouwburg Sittard t/m 28 maart. Tournee.

'Lus je een kusje?'

Dat is het liefste zinnetje uit het nieuwe stuk van Peer Wittenbols, het zevende
alweer dat hij voor de jonge theatergroep De Federatie schreef. Ochtendkroniek
heet het, een tragikomisch familiedrama, dat zich afspeelt op het
Rijncruiseschip Prins Hendrik. Maar het zou net zo goed de Titanic kunnen zijn,
want dat deze familie aan het eind collectief ten onder gaat, is van meet af aan
duidelijk. Het is niet een ijsberg die ze nekt, maar een groot gevoel van
onbehagen - angst, eenzaamheid, chagrijn.

Ochtendkroniek is het meest zwarte stuk van Wittenbols tot nu toe, veel
somberder ook dan het vorig seizoen alom geprezen Noorderloos. Er wordt veel
teruggeblikt op een vreugdeloos vroeger, iedereen heeft buikpuin, is ziek,
krijgt een miskraam of moet overgeven.

Het gezin Tocht bestaat uit vader en moeder, zoon, dochter en schoonzoon. Ze
bevinden zich op het schip om het huwelijksfeest van de ouders te vieren. Midden
in de nacht gaat het spoken in de hoofden van de familie. Iedereen scharrelt in
wisselende combinaties doelloos op het dek rond.

In de regie van Rob Ligthert vormt het ouderpaar de as waarlangs alles zich
afspeelt. Het is daarom vreemd dat die ouders zich gedurende een groot deel van
de voorstelling hebben verschanst in de eigen hut. De dialoogjes tussen vader en
moeder horen we via luidsprekers, terwijl we ze zelf niet zien. Dat is een
zwaktebod in een voorstelling die toch al bestaat uit te veel woorden en te
weinig handeling.

De Federatie vindt kennelijk de kracht van Wittenbols' tekst zo groot, dat hij
zelfstandig een voorstelling kan dragen. Maar hij heeft in Ochtendkroniek wel
erg veel woorden nodig om alle sores uit te meten. Alle personages zijn in
zichzelf gekeerde, monomane zonderlingen, die in lange monologen hun verhaal
vertellen zonder echt naar elkaar te luisteren. Dochter heeft
zwangerschapsneurose, de zoon probeert zijn cynisme uit op de onschuldige
hostess, moeder is ontevreden met haar bestaan dat zich voornamelijk afspeelt in
een keuken vol gehaktballen.

Wittenbols' taal is op zichzelf een genot om naar te luisteren. Hij vlecht
spreektaal en poezie in elkaar, in kale, afgepelde zinnen vol merkwaardige
associaties. 'Zeg eens iets, het is al uren donker in je mond', is zo'n zinnetje
om van te houden. Maar een toneelstuk moet meer zijn dan een aaneenschakeling
van virtuoze woordgrapjes en taalspelletjes. Aan Ochtendkroniek ontbreekt een
hechte dramatische structuur, er zijn geen plotwendingen, geen verrassende
zijlijntjes.

Dat gebrek aan groot leed is weliswaar een stijlkenmerk van De Federatie dat
immers theater maakt over 'het moeilijke leven van de gewone man', maar hier is
het nihilisme wel erg groot. Bovendien zijn de personages aardig noch irritant,
je kunt niet van ze houden, je kunt ze niet haten.

Niettemin steekt een nieuwe voorstelling van De Federatie altijd nog met kop en
schouders uit boven het geneuzel van veel andere jonge theatergroepen. Het is
altijd origineel, helder en er wordt voortreffelijk gespeeld door acteurs die
zich zo langzamerhand helemaal zijn gaan nestelen in de taal van Ligthert.

Hans Hoes en Juul Vrijdag spelen het ouderpaar met een opmerkelijke distantie,
ver weg van elke psychologische inleving. Vooral voor Vrijdag voel je nog enige
compassie. Als haar buikpijn verdwijnt, is dat zelfs voor de toeschouwer een
opluchting. Remco Melles plaatst als de zoon een paar sterke oneliners en de
hostess van Anne Martien Lousberg jongleert met de zinnetjes. Van haar lange,
rare en erg grappige monoloog die Lousberg uitspreekt tegen de vader maakt ze
het hoogtepunt van de voorstelling.

Al hangen er vlaggetjes op het dek en komt de zon tenslotte op, bij de familie
Tocht zal het nooit meer feest zijn.

Hein Janssen

De Federatie speelt 'Ochtendkroniek'. FOTO JOHN LAMBRICHTS

Theater ; Kunst en Cultuur ; Kunst

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              90 of 140 DOCUMENTS

                                 de Volkskrant

                                 March 26, 1998

PvdA maakt opnieuw ruzie over aftrek hypotheekrente

SECTION: BINNENLAND; Pg. 3

LENGTH: 746 words


'Eeen strom in een kopje water' noemt Kamerlid Van der Ploeg de commotie in de
PvdA-fractie over een artikel van zijn hand. Daarin stelt hij de 'riante' aftrek
van de hypotheekrente opnieuw ter discussie.

Van onze verslaggever

DEN HAAG

Een van de grootste politieke taboes, het tornen aan de aftrek van de
hypotheekrente, dreigt de PvdA zes weken voor de Kamerverkiezingen opnieuw op
stang te jagen. De fractietop nam woensdag afstand van de financieel
woordvoerder, het Kamerlid R. van der Ploeg. Hij wil de hypotheekrente betrekken
in de discussie over het nieuwe belastingstelsel.

Een bijdrage van Van der Ploeg aan het wetenschappelijk tijdschrift Socialisme &
Democratie met dit pleidooi heeft de verhoudingen in de fractie opnieuw op
scherp gesteld. Sommige leden vinden zelfs dat Van der Ploeg zijn
woordvoerderschap moet worden ontnomen.

Het fractiebestuur reageerde woedend op het stuk van Van der Ploeg. Weken
geleden was met hem afgesproken dat hij dit gevoelige thema in de discussie zou
laten liggen. De PvdA-top vreest dat het tornen aan deze aftrekpost
onverbiddelijk zal leiden tot een forse electorale afstraffing.

Partijleider Kok legde op het PvdA-verkiezingscongres in januari nog een
voorstel naast zich neer om een maximum te stellen aan de aftrek van de
hypotheekrente en zo geld vrij te maken voor de individuele huursubsidie. Hij
zei te staan voor 'de gewone man met een gewoon huis'. De huizenbezitter moest
begrijpen dat hij bij de PvdA veilig is.

In het Kamerdebat van afgelopen maandag over het belastingstelsel hield Van der
Ploeg zich keurig aan die lijn. Bij het verschijnen van het blad S & D, een dag
later, blijkt hoe krampachtig dit moet zijn gebeurd. 'De prijs die we met z'n
allen voor onze riante hypotheekrenteaftrek betalen, is hogere
belastingtarieven', schrijft hij. Om daarna te betogen dat de riante aftrek bij
de hoge hypotheken moet worden afgetopt en dat gebruik van de hypotheek voor de
aanschaf van auto's of aandelen moet sneuvelen, evenals de aftrek voor het
tweede huis.

In reactie op het artikel gaf fractievoorzitter Wallage een verklaring uit: Van
der Ploeg zou niet het PvdA-standpunt verkondigen. In zijn artikel ventileerde
hij 'persoonlijke opvattingen'. Waaraan werd toegevoegd: 'Deze mening wordt
gedeeld door Rick van der Ploeg.'

De meeste ideeen die Van der Ploeg in S & D verkondigt, zoals het schrappen van
de renteaftrek voor het tweede huis, staan ook al in de nota Belastingverkenning
21ste eeuw van minister Zalm (VVD) en staatssecretaris Vermeend (PvdA). Op een
enkel punt gaat Van der Ploeg verder: de aftrek zou ook kunnen worden beperkt
door deze alleen nog toe te staan tegen het laagste belastingtarief, in plaats
van het hoogste.

Van der Ploeg zelf reageerde gisteren stoicijns op de verklaring van Wallage.
Hij vindt dat hij wel degelijk het standpunt van de fractie verkondigt, en 'daar
is niks mis mee'. 'Mij gaat het om het aanpakken van de excessen.'

Dat de aftrek van de hypotheekrente in de partij tot taboe is verklaard, vindt
hij onzin. 'Ik schrijf en denk na. Het zou van de zotte zijn als ik mijn
standpunten niet op papier zou mogen zetten. Dan zou ik mezelf geweld aan doen.'
Volgens hem kan alleen 'een kwaaie geest' zijn betoog misinterpreteren.

Daar wordt door sommigen anders over wordt gedacht, getuige de uitspraak van een
'prominent fractielid' in het Algemeen Dagblad: 'De grens is zo langzamerhand
bereikt. Zo gaat het echt niet langer.' Volgens dezelfde anonieme bron zou Van
der Ploegs positie in het geding zijn.

Van der Ploeg zei gisteren na een gesprek met het fractiebestuur: 'Ik ben met
knikkende knieen naar de vergadering gegaan, maar ik heb niet gehoord dat mijn
woordvoerderschap ter discussie staat.'

De aanvaring met Wallage over de hypotheekrente noemt hij 'een storm in een
kopje theewater'. Volgens collega's heeft het conflict echter een diepere
achtergrond.

Van der Ploeg behoort binnen de fractie tot de vleugel die zich eerder kritisch
heeft uitgelaten over de strakke regie van fractievoorzitter Wallage. De snelle
verklaring van Wallage op Van der Ploegs artikel moet volgens sommige PvdA'ers
in dat licht worden bezien. 'Als die verklaring er niet lag, was er niks aan de
hand geweest', zegt een fractielid.

Pagina 11: Commentaar

Hypotheken ; Financien ; Belastingheffing ; Economie ; Nationale Economie ;
Overheidsfinancien ; Politieke partijen ; Politiek en Staat ; Binnenlandse
Politiek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              91 of 140 DOCUMENTS

                                 de Volkskrant

                                 March 25, 1998

Drie spelers verdelen sociale zekerheid

BYLINE: PIET LEENDERS; IVO KUYPERS; KEES VENDRIK

SECTION: FORUM; Pg. 9

LENGTH: 1753 words


De privatisering van de sociale zekerheid dreigt te ontaarden in een
ondoorzichtig marktcorporatisme waarin Achmea, Rabobank en ING de dienst
uitmaken. Een tweedeling tussen werknemers lijkt onvermijdelijk. Piet Leenders,
Ivo Kuypers en Kees Vendrik pleiten voor instelling van een staatscommissie die
de politieke regie ter hand neemt.

HET DEBAT over de toekomst van de sociale zekerheid woedt in alle hevigheid,
maar tegelijk in diepe stilte. Het zijn niet volksvertegenwoordigers of burgers
die met elkaar in discussie zijn, maar directies van verzekeraars, de
uitvoeringsinstellingen (uvi's) zoals het GAK, de ambtelijke toppen van Sociale
Zaken en Financien.

Een enkele keer staat er plotseling toch iets over in de krant. Dan zijn het
verzekeraars die pleiten voor voorrang van werknemers in ziekenhuizen. Of het
GAK dat publieke werknemersgegevens ook voor commerciele doeleinden wil kunnen
gebruiken. Technische kwesties, zo lijkt het, die te maken hebben met een meer
of minder efficiente uitvoering van de sociale zekerheidswetten.

Maar wat een debat lijkt over technische uitvoeringskwesties is in werkelijkheid
een debat over de institutionalisering van de tweedeling tussen voor de markt
interessante en oninteressante werknemers. Voor de eerste groep regelt de markt
straks aantrekkelijke verzekeringsarrangementen, de tweede groep wordt verwezen
naar verschraalde wettelijke voorzieningen.

De parlementaire enquete onder leiding van Flip Buurmeijer (1993) maakte
duidelijk dat de sociale partners via 'hun' bedrijfsverenigingen de WAO hadden
misbruikt als een gouden handdruk voor Jan Modaal, een afvloeiingsregeling om
werklozen uit de bijstand te houden.

Dat moest anders. Om te beginnen door een andere verdeling van
verantwoordelijkheden. Werkgevers moesten de premies voor ziekte en
arbeidsongeschiktheid gaan betalen. Premiedifferentiatie zou werkgevers met
weinig verzuim belonen en die met een hoog verzuim straffen. Omdat voorkomen
beter is dan genezen, werden werkgevers bovendien verplicht een arbodienst in de
arm te nemen.

Verder werd de Ziektewet geprivatiseerd. De uitvoering van WW en WAO werd
opgedragen aan uitvoeringsinstellingen (uvi's) die na een overgangsperiode (tot
2000) met elkaar en verzekeraars moeten concurreren.

In het regeerakkoord van het paarse kabinet werd een en ander vastgelegd. De
PvdA bedong dat hoogte en duur van de uitkeringen onaangetast zouden blijven.
Wel werd een fundamentele discussie over de toekomst van het stelsel
aangekondigd. In ruil daarvoor kreeg de VVD ruimte voor marktwerking in de
uitvoering.

Het vervolg is bekend. De discussie over het stelsel is uitgebleven. De beoogde
samenwerking tussen sociale diensten, uvi's en arbeidsvoorziening tot dusver
ook. Het is zelfs de vraag of het ooit zover komt. Alle essentiele vragen zijn
nog open: Hoeveel van die centra moeten er komen? Hebben sociale partners
(arbeidsvoorziening) of gemeenten (sociale diensten) het er voor het zeggen? Wat
worden de taken?

Heel wat vlotter kwam de marktwerking uit de startblokken. De wet
Premiedifferentiatie en Marktwerking bij Arbeidsongeschiktheidsverzekeringen
(PEMBA) en de Wet Uitbetaling Loon Bij Ziekte (WULBZ), die de oude WAO en
Ziektewet vervangen, maken de werkgever rechtstreeks financieel verantwoordelijk
voor het eerste ziektejaar en de daarop volgende eerste vijf jaar
arbeidsongeschiktheid. De werkgever kan dat risico zelf dragen of verzekeren bij
een van de uitvoeringsinstellingen.

WULBZ en PEMBA zijn daarmee vergelijkbaar geworden met een simpele
brandverzekering. In de eerste plaats wordt de hoogte van de premie bepaald door
de mate van preventie. Die is in handen van de arbodienst. Dan de brand zelf: de
arbeidsongeschiktheid. Dit is een cruciaal punt, omdat het gaat om de
claimbeoordeling.

Is er sprake van brand, of is het schroei? Met andere woorden, is de werknemer
wel arbeidsongeschikt? Zo ja, dan is het zaak zo snel mogelijk een
noodvoorziening te regelen om de schade te beperken. In het geval van
gedeeltelijke arbeidsongeschiktheid houdt dat in het tot stand brengen van
snelle reintegratie. In het bedrijf zelf, of, als dat niet kan, via bemiddeling
naar een andere werkgever, bijvoorbeeld via een uitzendbureau.

Om de werknemer zo snel mogelijk weer op te kalefateren zijn zorgvoorzieningen
nodig. Daar is een rol weggelegd voor de zorgverzekeraar die via
wachtlijstbemiddeling voor snelle medische behandeling zorgt. Kortom, preventie,
schadeontwikkeling en schadebeheersing zijn opeenvolgende schakels in dezelfde
keten.

Dit is precies het punt waarop marktpartijen bezig zijn zich te organiseren.
Verzekeraars nemen deel in arbodiensten en gaan allianties aan met uvi's en
uitzendorganisaties.

Zo werkt het bank- en verzekeringsconcern Achmea inmiddels samen met het GAK,
hebben de Rabobank en diens verzekeraar Interpolis het inmiddels aangelegd met
Cadans en GUO, de bedrijfsverenigingen van de zorgsector en de landbouwsector,
en uitzendbureau Adecco en hebben ING en haar verzekeringspartner Nationale
Nederlanden zich verzekerd van de samenwerking met het SFB.

Deze conglomeraten zijn in staat het hele palet aan diensten, van preventie via
wachtlijstbemiddeling naar reintegratie, aan te bieden. Voorwaarde is wel dat al
deze zaken worden ondergebracht bij onderdelen van het conglomeraat.

Daarbij blijft het niet. Behalve zorgvoorzieningen (ziektekosten-ziektewet- en
arbeidsongeschiktheidsverzekeringen) gaat het om inkomensvoorzieningen (ANW-gat-
en (pre)pensioenverzekeringen) en individuele voorzieningen (auto-, inboedel-,
opstal- of reisverzekering, hypotheek of kinderopvang). Alles kan, tenminste als
de gegevensbestanden van de uvi's ook voor commerciele doeleinden gebruikt mogen
worden. Intussen wordt in de praktijk al volop met dit soort pakketten
geexperimenteerd.

Dit alles is mogelijk doordat het paarse kabinet (markt)partijen alle ruimte
bood, maar verzuimde een helder kader voor de nieuwe uitvoeringspraktijk te
ontwikkelen. Met als gevolg dat het initiatief geheel bij de markt ligt en de
politiek stelselmatig verrast wordt. In dit vacuum ontstaan inmiddels een aantal
grote risico's:

* De markt brengt eigenhandig de beoogde marktwerking om zeep. In plaats van een
groot aantal verschillende aanbieders, ontstaat er een pseudomarkt met drie
spelers die het veld verdelen. Dat dat gebeurt, bleek toen onlangs het concept
van een brief uit een overleg van de gezamenlijke marktpartijen(!) aan Melkert
en De Grave via deze krant uitlekte.

* Werkgevers mogen financieel verantwoordelijk zijn, zij zullen, de zeer groten
uitgezonderd, in de praktijk geen partij blijken voor deze financiele
conglomeraten waaraan zij met gouden koorden gebonden zullen zijn.

* De onafhankelijkheid van de claimbeoordeling voor bijvoorbeeld de WAO is niet
gewaarborgd als het oordeel wordt geveld door organisaties die een financieel
belang hebben bij de uitkomst. Dat is in het ziektejaar de arbodienst, die in de
eerste plaats zijn broodheer, de werkgever, zal behagen.

* De discussie rond voorrang voor werknemers laat zien dat ook de
gezondheidszorg onder druk komt. Maar er is meer. Gezondheid is ieders
persoonlijk eigendom. De financiele noodzaak van snelle reintegratie dreigt
evenwel een oneigenlijke druk te leggen op herstel van de zieke werknemer.

Hersteltijd wordt dan werktijd. Dat kan de behandeling beinvloeden (operatie
versus rust als beste therapie) en leiden tot overconsumptie van zorg. Amerika
leert hoe het niet moet. Daar kan de werkgever zijn werknemer vertellen waar hij
zich voor zijn ziekte moet laten behandelen op straffe van het weigeren van de
vergoeding van de behandelkosten.

* Tenslotte werkt een op commerciele leest geschoeide uitvoering oneigenlijke
selectie in de hand. Het belang van werkgevers en verzekeraars strekt niet
verder dan de te verwachten schade in de PEMBA-periode.

Daarna valt de werknemer in kwestie immers terug op de 'oude' WAO die volgens
een algemene omslagpremie wordt betaald. De kosten voor reintegratie zullen dus
worden afgemeten aan de te verwachten schade in die periode en aan de waarde van
een bepaalde werknemer voor diens werkgever. Valt deze rekensom negatief uit
voor de werknemer, dan zullen de reintegratieinspanningen tot een administratief
minimum worden beperkt.

Op deze wijze leidt de reorganisatie van de uitvoering van de sociale zekerheid
als vanzelf naar een verscherping van de tweedeling. Werknemers met een goede
arbeidsmarktpositie zullen zich op grond daarvan door hun werkgever verzekerd
weten van een dito sociale zekerheidsarrangement. Werknemers met een zwakke
arbeidsmarktpositie zullen aangewezen zijn op de minimale wettelijke
arrangementen.

Op die manier ontwikkelt zich het perspectief van een ministelsel. Daarin neemt
de markt de goede risico's over. De 'slechte' risico's van langdurige
uitkeringsafhankelijkheid (werkloosheid, arbeidsongeschiktheid) en chronische
uitkeringsafhankelijkheid (flexwerkers) komen voor rekening van de overheid. Zo
levert een marktmodel voor de uitvoering als vanzelf een nieuw stelsel op zonder
dat daarover ook maar een keer een publieke discussie heeft plaats gehad.

Dit mag de politiek zich aanrekenen. Maar in plaats van nu in te grijpen,
wachten de bewindslieden van Sociale Zaken af. Het al in het najaar verwachte
kabinetsstandpunt over de uitvoering van de sociale zekerheid laat nog steeds op
zich wachten. Daardoor geven zij het oprukkende marktcorporatisme alle kans een
situatie te scheppen die welhaast onomkeerbaar is.

Deze politieke passiviteit kan straks desastreuze gevolgen hebben, als de
toekomst van de uitvoering na de landelijke verkiezingen van 6 mei 'eventjes' op
een achternamiddag geregeld wordt in de marge van de besprekingen over een nieuw
regeerakkoord.

Wie eerst de uitvoering regelt en dan pas bedenkt welk stelsel er uitgevoerd
moet worden, krijgt een stelsel dat niemand wenst.

Wij pleiten er daarom voor dat de politiek haar verantwoordelijkheid neemt een
begin maakt met het publiek debat over de toekomst van het stelsel van zorg en
sociale zekerheid. Stel een staatscommissie in die snel na de verkiezingen aan
de slag gaat.

Piet Leenders is journalist, Ivo Kuypers is historicus en verbonden aan de
stichting Orbis, Kees Vendrik is verbonden aan de Balie.

In april organiseert de Balie een publiek debat over de toekomst van de
uitvoering van de sociale zekerheid.

FOTO HARRY COCK

Sociale zekerheid ; Economie ; Sociale Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              92 of 140 DOCUMENTS

                                 de Volkskrant

                                 March 25, 1998

Rupert Murdochs boodschappenjongen heet Tony Blair

BYLINE: BERT WAGENDORP

SECTION: BINNENLAND; Pg. 6

LENGTH: 1083 words


De Britse mediatycoon Pupert Murdoch wilde een tv-imperium kopen van Silvio
Berlusconi. De socialistische premier Tony Blair zou bemiddeld hebben in Rome.
Murdoch helpt Blair immers met diens New Labour.

Van onze correspondent

Bert Wagendorp

LONDEN

Was het niet meer dan een routinematig telefoontje, even bijpraten, tussen de
ene premier en de andere? Of belde de een - de Britse premier Tony Blair - de
ander - zijn Italiaanse ambtgenoot Romano Prodi - om de belangen van 's werelds
machtigste mediatycoon, Rupert Murdoch, een steuntje in de rug te geven? Was dat
laatste het geval, dan heeft Blairs geloofwaardigheid er weer een deukje bij.

Murdoch deed vorige week een poging het televisie-imperium Mediaset over te
nemen van Silvio Berlusconi, de voormalige Italiaanse premier. Murdoch bood
veertien miljard gulden voor Mediaset, dat drie nationale commerciele
televisiezenders exploiteert. Omdat de Italiaanse wetgeving verbiedt dat
niet-Europese bedrijven - zoals Murdochs News Corporation - Italiaanse
televisiezenders in bezit hebben, bracht Murdoch het bod uit via zijn Britse
bezit BSkyB.

Blair en Prodi hadden vorige week woensdag telefonisch contact, zoveel is zeker.
En volgens La Stampa van maandag bracht Blair de overnamepoging door Murdoch ter
sprake. De krant baseerde zich op bronnen binnen de Italiaanse regering. Blair
zou bij Prodi hebben geinformeerd of er wettelijke bezwaren waren tegen de koop
en hoe de Italiaanse regering tegenover een eventuele overname stond.

Volgens La Stampa was BSkyB op de hoogte van Blairs interventie. Sterker: het
bedrijf zou daarom hebben verzocht. 'Het had er alle schijn van dat Blair
handelde namens meneer Murdoch', zei een Italiaanse regeringsofficial in de
krant. Premier Prodi wilde alleen het onderhoud bevestigen, niet de inhoud
ervan.

Het nieuws over Blairs telefoontje stond dinsdag prominent op de voorpagina van
de meeste Britse kranten, uitgezonderd The Times - die krant wijdde er geen
regel aan. Maar The Times is dan ook eigendom van Rupert Murdoch. Net als de
grootste tabloid van Groot-Brittannie, The Sun.

Het is de houding van New Labour jegens die laatste krant, die maakt dat Blair,
in de beschuldiging dat hij zich voor het karretje van Murdoch laat spannen,
minstens de schijn tegen heeft. Tussen de Sun, een krant waarvoor de
omschrijving 'ranzige pulp' nog te veel eer is, en Blair heeft zich sinds
ongeveer een jaar een hartelijke vriendschap ontwikkeld.

Vorig jaar rond deze tijd meldde de Sun dat het bij de verkiezingen Labour zou
steunen, nadat de krant zich jarenlang als een fanatieke maar vooral valse
waakhond had ingezet voor het Conservatieve erfgoed. Labour won en de
hoofdredacteur van de Sun, Stuart Higgins, ontving een brief van de nieuwe
premier. 'Bedankt voor de schitterende steun', schreef Blair. 'Die heeft echt
het verschil uitgemaakt.'

Sindsdien ontwikkelden de Sun, en haar zondagse pendant News of the World, zich
tot de spreekbuizen van New Labour. Wil Blair het gewone volk iets meedelen, dan
doet hij dat in negen van de tien gevallen in de Sun. Dat gebeurt in artikelen
die door hemzelf zijn ondertekend, maar die worden geschreven door Alastair
Campbell, Blairs woordvoerder die zijn journalistieke scholing ontving bij dat
andere wanproduct, The (Daily) Mirror.

De vriendschap tussen New Labour en de kranten van het Murdoch-imperium is een
berekende. Blair denkt voor zijn moderniseringsprogramma aan een
regeringstermijn niet genoeg te hebben. In 2002 moet hij dus nog een keer de
verkiezingen winnen. En daarvoor is het, denkt hij, noodzakelijk de grote
tabloid (oplage vier miljoen) te vriend te houden.

Dat uitgangspunt verschaft Murdoch veel macht. Veel te veel, vinden veel
Britten, onder wie veel Labour-parlementariers die de zweep waarmee de tycoon
hun partij jarenlang geselde nog niet zijn vergeten. 'De band tussen New Labour
en Murdoch stelt vragen aan de orde die raken aan het hart van het democratisch
proces', zei Granville Williams, van de Campaign for Press and Broadcasting
Freedom, onlangs in British Journalism Review.

Want Murdochs steun is niet goedkoop. Voor de verkiezingen beloofde Labour een
referendum over toetreding tot de Economische en Monetaire Unie (EMU) te zullen
houden. Eenmaal aan de macht verschoof de partij die belofte tot na de volgende
verkiezingen. De Sun is namelijk rabiaat tegen toetreding - want Murdoch moet
daarvan niets hebben. En Murdochs wil is wet bij zijn kranten.

Blair, naar het schijnt diep in zijn hart een pro-Europeaan, stelt de Sun en
haar eigenaar tevreden door regelmatig een bijterig stuk over Europa af te
scheiden, vol patriottistisch tromgeroffel.

Ook in de uitvoering van zijn expansieplannen, verwacht Murdoch van Labour
medewerking. Hij lijkt in die verwachting niet te worden teleurgesteld. BSkyB
komt binnenkort met digitale televisie, en zal daarmee haar greep op de Britse
televisiemarkt verder versterken. De BBC smeekt om bescherming, maar tot dusver
tevergeefs. The Times mag van Labour doorgaan met haar prijsoorlog, hoewel de
wijze waarop die wordt gefinancierd ingaat tegen bestaande concurrentiewetgeving
en minder draagkrachtige kranten de nek dreigt om te draaien.

'Het gevaar bestaat dat Murdoch zo machtig wordt, dat zijn eisen niet kunnen
worden genegeerd, ook op beleidsterreinen die buiten zijn directe zakelijke
belang vallen', schreef Andrew Marr, hoofdredacteur van The Independent, in
januari in zijn krant. Anderen denken dat het al zover is.

Journalist en schrijver Mervyn Jones over Murdochs vermeende invloed op het
besluit pas na 2002 over toetreding tot de EMU te beslissen: 'Het is nog niet
bewezen, maar steeds meer mensen denken dat het zo is. Als het waar is, is er
nog nooit eerder een zo ernstig voorbeeld geweest van de macht van de media over
politieke besluitvorming.'

Murdoch zou zich daarmee bovenaan het lijstje illustere Britse press lords
plaatsen die deze eeuw de krant als politiek machtsmiddel hanteerden, met
illustere namen als Lord Beaverbrook, Lord Northcliffe, Lord Riddell en Lord
Rothermere - Murdoch weigerde ooit het aanbod van Thatcher om ook tot Lord te
worden benoemd.

Misschien biedt Blair hem de titel ooit nog eens aan. Al verklaarde een
woordvoerder van de premier dinsdag dat diens vermeende bemoeienis met de
aankoop van Mediaset 'een grote grap' was. Berlusconi wees overigens het bod van
Murdoch van de hand.

Media ; Regering ; Recht ; Politiek en Staat ; Staatsrecht

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              93 of 140 DOCUMENTS

                                 de Volkskrant

                                 March 24, 1998

Marijnissen brengt de Tomaten in vervoering

BYLINE: PETER BRUSSE

SECTION: BINNENLAND; Pg. 7

LENGTH: 768 words


In het Land van Ooit leert Jan Marijnissen de sierlijke riddergroet - met diepe
buiging, de rechterhand als zwanenhals geheven boven het kalend hoofd en het
rechterbeen opgetrokken als een brug over de slotgracht. Hij wandelt langs de
Boom voor het Onbekende Kind en ziet hoe meer dan duizend SP-peuters, kleuters
en pubers zich, op deze Dag van de Tomaat, bekwamen in vroeg-middeleeuwse
hofcultuur. Zij zitten rond de troon in de koningszaal.

Even later zegt de cheerleader van het grote SP-evenement in zijn welkomstwoord:
'Het socialisme kun je er niet vroeg genoeg inrammen.'

De paradox is groot. Er zijn geen kameraden meer, en ridder Jan wordt opvallend
veel en burgerlijk correct aangesproken met 'mijnheer'. Hij draagt zijn geliefde
witte overhemd, heeft de kraag van zijn regenjas opgeslagen en mengt zich als
een bescheiden filmster met zijn mooie blonde vrouw in de menigte. Een echtpaar
zonder kinderen. Dat valt op. De dochter is er wel, maar laat zich niet bij de
ouders zien.

Uit heel het land zijn de SP-leden - maar liefst 4500 in totaal - per bus en
auto naar het pretpark in het Brabantse Drunen getrokken. En namen boterhammen,
oma's en veel invaliden in rolstoelen mee. Met elkaar vieren zij het donderende
succes van de gemeenteraadsverkiezingen. Zij wandelen langs de paden, maar
zingen geen lied.

'Dit is geen mei-viering op de Paasheuvel', zegt de grote leider als ik hem in
een hoekje aantref, werkend aan zijn toespraak. 'De Paasheuvel, zou ik wat
provocerend willen zeggen, was een protestantse aangelegenheid. De Dag van de
Tomaat hier in Brabant, in Het Land Van Ooit, is katholiek en ongedwongen van
sfeer.'

Hij steekt geamuseerd een Gaulloise op: 'Nee, geen seconde heb ik eraan gedacht
dat de SP in deze wereld van edelen en kastelen niet bijeen zou mogen komen. Dat
vind ik nou een typisch links-elitair vooroordeel.' Achter hem tegen de muur
hangt de baljurk van een jonkvrouw uit vervlogen tijden. 'Je mag ons burgerlijk
noemen, maar niet kleinburgerlijk. Wij zijn een volkspartij, maar appelleren
niet aan het Volksempfinden.'

Op het Plein van de Huilende Honden spelen vuurvreters, muzikanten en acrobaten.
Kinderen en grote mensen laten zich de tomaat op de wang of het voorhoofd
schilderen en denken aan alles, behalve aan politiek. Het tv-programma Netwerk
maakt opnamen en een jongeman zegt: 'Ik ga morgen kijken, maar ik mis dan wel
Goede Tijden, Slechte Tijden.'

Een man uit Oosterhout met de zwarte SP-baseballpet zegt: 'Ik ben mijn hele
leven apolitiek geweest. Maar ik kan niet tegen het onrecht van de tweedeling.'

Twee meisjes beginnen te dansen. Zij werken in de geriatische verpleging. De een
is sinds een paar maanden partijlid, de ander niet, 'maar ik voel me hier
thuis'. 'Het is het gevoel.' Twee broers uit Groningen genieten van wat zij zien
en horen: 'Wij zijn arbeider.'

In de barokzaal wordt gesproken over de jeugd en het milieu. Een partij voor het
gezin wil de SP niet heten, maar wel een partij voor het kind. Liefde en zorg
zijn nodig; maar de tijd van het doodknuffelen en het egoistisch
alles-moet-kunnen-en-mogen is voorbij, zegt Marijnissen streng. 'En natuurlijk
vechten we voor een schoner milieu, maar de SP denkt ook aan de arbeiders die
bij sluiting van een vervuilende fabriek hun baan verliezen. De gewone burger
denkt vaak genuanceerder dan de milieubeweging.'

De ouderen gaan luisteren naar het jazzkwintet van drummer Pierre Courbois; de
jongeren naar Osdorp Posse en de lieve Brabantse versie van The Spice girls,
Close II You.

Via Internet kun je een kaars opsteken voor de vrede, en boze SP'ers sturen bij
het nieuwe Leidse gemeenteraadslid, de politicologiestudent Drienk van Vugt,
zielloze faxen naar 'Bolk en Kok'. Van Vugt ging in Leiden studeren omdat
Amsterdam toch al rood was. GroenLinks is hem veel te intellectueel. Marx is
actueler dan ooit. 'Natuurlijk hebben wij een sterke partijdiscipline. Anders
krijg je chaos.'

Gedwee gaan jong en oud naar de manegezaal, waar het Weespertrekvaart Mannenkoor
smartlappen zingt en jonge kunstenaars een opwindende lasershow brengen; als
opwarmer voor Jan Marijnissen, die met zijn mokerslagen op rijk en Paars de
Tomaten in vervoering brengt in het onweerstaanbare Land van Ooit. De mannen,
vrouwen en kinderen kennen geen twijfel; alsof de SP eigenlijk een sekte is.
Maar een vrouw uit Sittard aarzelt: 'Ik ben bang dat het ons te goed gaat, en
dan loopt het slecht af. Dan krijg je net als bij de anderen alleen maar praters
die niets doen.'

Peter Brusse

Politieke partijen ; Politiek en Staat ; Binnenlandse Politiek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              94 of 140 DOCUMENTS

                                 de Volkskrant

                                 March 21, 1998

De Amerikaanse beschaving gaat in overvloed ten onder

BYLINE: LEWIS LAPHAM

SECTION: SPORT KATERN; Pg. 18

LENGTH: 1784 words


In de Verenigde Staten neemt de bevoorrechting van de rijken en de grote
bedrijven groteske vormen aan. Hoe deze plutocratie zich in de volgende eeuw zal
handhaven is Lewis Lapham een raadsel. De parallel met de ondergang van het
Romeinse Rijk dringt zich op.

TOEN op de avond van 10 augustus 410 een leger van honderdduizend Visigoten
onder aanvoering van koning Alarik met hun bronzen ramskoppen de muren van Rome
slechtten, was keizer Honorius in zijn paleis aan de Adriatische kust druk in de
weer met zijn verzameling prijshoenders.

In de loop van de volgende dag - de Goten waren inmiddels overgegaan tot het
plunderen van de keizerlijke hoofdstad en het vermoorden van haar inwoners -
meldde zich in Ravenna een kamerheer bij de keizer die hem meedeelde dat Rome
verloren was. Honorius keek hem verbijsterd aan. 'Maar dat kan toch niet', riep
hij uit. 'Een uur geleden at ze nog uit mijn hand'

De kamerheer maakte de keizer duidelijk dat hij doelde op de stad Rome en niet
op diens gelijknamige kip. Dit was een hele geruststelling voor de keizer. 'Je
laat me schrikken, vriend', zei hij. 'Ik dacht even dat mijn hoen er geweest
was.'

Dergelijke symbolische anekdotes mogen dan zeldzaam zijn, de ondergang van
machtige rijken en het verval van natiestaten werden in de laatste zestien
eeuwen strijk en zet voorafgegaan door een verslapping van de aandacht voor
staatszaken bij de autoriteiten die geacht werden zich daarmee bezig te houden.

In de late Renaissance wijdden de pausen van Rome zich liever aan hun maitresses
en hun politieke intriges dan aan gebed en contemplatie. Hierdoor waren het
aanzien en de kracht van de Kerk zozeer ondermijnd dat ze zich niet teweer kon
stellen tegen de Reformatie.

Voor de regerende aristocratie in het laat-achttiende-eeuwse Engeland was het
ondenkbaar dat de opstandige Amerikaanse kolonies weleens de oorlog van hen
zouden kunnen winnen. Almachtig als ze zich waanden, achtten de ministers en
peers belast met Amerikaanse zaken het volstrekt overbodig om de Atlantische
Oceaan over te steken en eens met eigen ogen te aanschouwen wat daar allemaal
aan de hand was. Edmund Burke schreef deze lichtzinnigheid toe aan hun
'overvloedige rijkdom, onbedreigde positie en onbezorgde, comfortabele
leventje'.

Er zijn talloze aanwijzingen dat de Amerikaanse burgers totaal geen vertrouwen
meer hebben in de overheid en de status van de president is daarbij
exemplarisch. De kiezers weten dat er verschillende justitiele onderzoeken lopen
naar Clintons seksuele en financiele misstappen, maar ze weten tegelijkertijd
dat hij karakterloos genoeg is om het hen niet al te moeilijk te maken. Hij is
er de man niet naar om zijn fellow Americans met allerlei gewetensvragen lastig
te vallen en hen op te roepen tot meer burgerzin en minder hebzucht.

Zijn aanwezigheid in het Witte Huis bevestigt het gangbare neoliberale idee -
met name van degenen die zijn verkiezingskassen hebben gespekt - dat politiek er
weinig toe doet in deze tijd waarin alles moet wijken voor de belangen van de
mondiale economische orde. Met andere woorden: als iemand als Clinton president
kan worden, stelt dat ambt kennelijk niet veel meer voor.

Zoals de meeste mensen die de Amerikaanse politiek een beetje volgen, ben ik
voor mijn informatie afhankelijk van wat er hap-snap via de media tot mij komt,
en ik moet zeggen dat het me een raadsel is hoe deze plutocratie zich denkt te
handhaven in de volgende eeuw. Zo lees ik in de krant dat er in de VS twee
miljard dollar per jaar wordt uitgegeven aan golfattributen (alleen clubs en
ballen, dus afgezien van shirts, petjes en schoenen) en ik realiseer me weer dat
ik in een land woon waar meer rijkdom is dan aartsgraaier Nero van kon dromen.
Maar even later lees ik in dezelfde krant dat 21 miljoen Amerikanen moeten
rondkomen van minder dan 25 duizend dollar per jaar (nauwelijks genoeg om je in
Pebble Beach een jaar lang te verzekeren van de diensten van een caddie) en ik
weet weer wat er gebeurt met samenlevingen die onbezorgd de kloof tussen de
armen en de rijken steeds groter laten worden.

Die kloof is op dit moment groter dan op welk moment dan ook sinds de bloeitijd
van het Romeinse Rijk, maar de oligarchie die het bestuur in handen heeft van
wat eens de Amerikaanse republiek was, ziet geen enkele noodzaak om de stormbal
te hijsen. Integendeel. In plaats van ernaar te streven om de enorme welvaart in
dit land eerlijker te verdelen, kiest men ervoor om deze zoveel mogelijk te
concentreren in mega-ondernemingen, wier positie steeds onaantastbaarder wordt.

Vorig jaar juni ging het Congres akkoord met een begroting waarin 65 procent van
de beoogde belastingverlaging ten goede kwam aan de rijkste 20 procent van de
burgers, terwijl de armste 60 procent van de bevolking het met slechts 13
procent moest doen.

Deze cijfers sporen met de diepgewortelde graaimentaliteit die de afgelopen
tien, twintig jaar het overheidsbeleid heeft gedicteerd. De bevoorrechting van
de rijken vindt zijn weerslag in een wetgeving die het mogelijk maakt dat grote
bedrijven kunnen fuseren tot monster-ondernemingen (ABC met Disney, Boeing met
McDonnell-Douglas, Morgan Stanley met Dean Witter), die bezuinigt op de
subsidies voor onderwijs en gezondheidszorg, die het bankwezen dereguleert en de
gewone burgers niet de mogelijkheid biedt om hun recht te halen als ze zich
bestolen weten door hun leenheren.

Dankzij een wet uit 1995 kunnen topmensen van grote ondernemingen zich verweren
tegen beschuldigingen van fraude door simpelweg aan te voeren dat ze straal
vergeten waren om de betreffende strafbare feiten aan justitie te melden omdat
ze op een bepaald moment belangrijker zaken aan hun hoofd hadden (een lastig
bunker shot of een raar geluid in de motor van hun Lexus, wellicht) of omdat de
gedachte justitie in te lichten eenvoudigweg nooit bij hen is opgekomen.

Het is niet verwonderlijk dat de wereldeconomie haar stralendste glimlach toont
in de media die eigendom zijn van dezelfde oligarchie die ook de banken bezit.
Ze bestoken ons met louter juichende voorspellingen over onbeperkte groei in een
wereldwijde, grenzenloze vrije-markteconomie.

De financiele magazines uiten hun ongebreidelde enthousiasme in lofzangen op de
miljardairs, die visionaire, geniale, daadkrachtige ondernemers die kabelnetten
van de hand doen om telefoonmaatschappijen te kunnen kopen, en die
telefoonmaatschappijen weer verkopen voor filmstudio's, en die filmstudio's weer
voor kabelnetten - een permanente koehandel in de bronnen van roem en eer die de
tuinen van het paradijs besproeien.

Ik twijfel er niet aan dat de zegeningen van de mondiale vrijemarkteconomie
talrijk zijn. Maar gratis zijn ze niet. De prijs die betaald moet worden, kan
worden uitgedrukt in eveneens indrukwekkende groeicijfers, maar dan met
betrekking tot de vernietiging van de regenwouden, de afname van de visstand, de
snelgroeiende slums rond de schitterende zakencentra, het alsmaar groter
wordende gat in de ozonlaag en de verbreiding van rioolratten en kernwapens.

Duidelijk is dat de arrogante, meedogenloze (en soms ronduit criminele)
kapitalistische elites zich steeds minder aantrekken van de rechtsregels. Overal
ter wereld - in China, Mexico, Rusland, Brazilie, maar ook in de VS - worden
parlementen geintimideerd, vergelijkbaar met de manier waarop in de eerste eeuw
na Christus de militaire bevelhebbers de Romeinse senaat met geweld dreigden weg
te sturen als ze hen onwelgevallige besluiten zouden nemen.

Intussen proberen onze gekozen politici, die zelf medeplichtig zijn aan de
opkomst van de wereldwijd opererende economische mafia, hun eigen overbodigheid
te verdoezelen met kletspraatjes over Hillary Clintons astroloog en gejeremieer
over geweld op de tv.

Hun onverschilligheid verontrust me omdat naar mijn idee de onbeschaafde
uitwassen inherent aan het ongebreidelde, agressieve global capitalism op een of
andere manier een tegenwicht nodig hebben in ofwel een of ander stelsel van
ethische principes ofwel in een goed functionerend democratisch systeem.

Met de ineenstorting van het communisme verdween wat je met enige goede wil het
laatste principiele verzet tegen de almacht van het geld zou kunnen noemen, en
uit de geschiedenisboeken kunnen we leren dat oligarchieen die niet gehinderd
worden door een geweten en geen serieuze oppositie te duchten hebben, zelden
geinteresseerd zijn in zaken als burgelijke vrijheden.

De voorname dames en heren die rondwalsten in de balzalen van de belle epoque
hadden geen flauw idee waar Passendale, Ieperen, Cambrai, Chateau-Thierry of
Verdun lagen. Toch zouden deze plaatsjes aan het westelijk front weldra synoniem
worden met het definitieve einde van een tijdperk.

Ik ben even onwetend van wat ons te wachten staat achter de horizon van de
nieuwe eeuw als de hertog van Devonshire of tsaar Nicolaas II honderd jaar
geleden, maar een ding staat voor mij vrijwel vast, namelijk dat de Verenigde
Staten er steeds meer moeite mee zullen hebben - en het wellicht onnodig zullen
gaan vinden - om de risico's en de kosten te dragen voor het instandhouden van
vrijheid en democratie.

Gezien de toename van het aantal wetten dat de vrijheden van de individuele
burger inperkt en de afname van het aantal wetten dat de bedrijven aan banden
legt, is duidelijk dat het recht van de sterkste het tij meeheeft. In het
streven naar een betere toekomst en een beter leven lijkt de politiek van het
hier en nu steeds meer plaats te maken voor de hoop op speculatiewinsten elders
en later.

Als onze wetgevers niet langer hun eigen wetten schrijven, onze topondernemers
niet langer hun eigen perscommuniques en onze rectores magnifici niet langer hun
eigen redes, wie blijft er dan over om het voor de burgerlijke vrijheden op te
nemen? Een oligarchie die mensen moet inhuren om haar teksten te schrijven,
heeft zichzelf reeds in de uitverkoop gedaan.

Een wisseling van de wacht verloopt soms betrekkelijk geruisloos. De
ineenstorting van een oude wereld gaat niet altijd gepaard met de moord op de
vroegere machthebbers. Ook vinden de barbaren het soms amusant om zich te tooien
met de kleren van de oude beschaving. Na verloop van tijd richten de
roddeljournalisten hun aandacht op de nieuwe gezichten die zich in de dure
hotels en restaurants vertonen, en niemand die nog iets voorstelt, kan zich de
tijd herinneren dat hij tirannie niet spannend, leuk, en ergens wel sexy vond.

Lewis Lapham is redacteur van Harper's Magazine in New York.

de Volkskrant/The Guardian

vertaling: Brigit Kooijman

President Clinton op golfvakantie in Massachusetts FOTO REUTERS

Consumentenzaken ; Sociaal cultureel ; Maatschappij

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              95 of 140 DOCUMENTS

                                 de Volkskrant

                                 March 21, 1998

'De belofte van een welvaartsvaste AOW is een fata morgana'

BYLINE: HARRY VAN DALEN

SECTION: ECONOMIE; Pg. 50

LENGTH: 1070 words


De verkiezingen komen er weer aan en dan is het altijd goed te weten hoe
geloofwaardig de beloftes zijn die op verkiezingstournees worden gemaakt. Een
belofte is van uiterst groot belang - de belofte om pensioenen welvaartsvast te
houden.

Het gros van de gepensioneerden is sterk afhankelijk van de waarde van het
AOW-pensioen. De crux van het probleem is dat ouderen er maar op moeten
vertrouwen dat de belofte van welvaartvastheid wordt nagekomen.

Mijn stelling is dat de belofte van politici het papier niet waard is waarop het
staat geschreven. Sterker nog, een welvaartsvast pensioen is een fata morgana.
Jaren heb je premie betaald voor de staatspensioenen van anderen. Kom je met de
tong op je schoenen over de eindstreep, blijkt de welvaartgarantie niet meer dan
een luchtspiegeling.

Nu zal de doorgewinterde politicus meteen 'Onzin' roepen. 'De economie groeit en
laat het koppelen van uitkeringen aan lonen weer toe.' Inderdaad heeft het
ministerie van Sociale Zaken ooit eens bedacht dat de kritieke grens van wat de
arbeidsmarkt kan velen tot op de komma nauwkeurig 82,6 bedraagt: tegenover 82,6
inactieven staan 100 actieven. Momenteel is deze zogenaamde I/A-ratio 78 en
volgens de wet mag er dan worden gekoppeld. De vraag is natuurlijk of de
welvaartgarantie zoals die nu is geregeld geloofwaardig is. Kunnen we minister
Melkert vertrouwen?

Als we de geschiedenis van 'de koppeling' bestuderen dan komen de beloftes in
een somber daglicht te staan. Op een achternamiddag heb ik eens wat berekeningen
gemaakt en dan is slechts een conclusie mogelijk: de geloofwaardigheid van de
koppeling van uitkeringen aan lonen is ver te zoeken.

De minima volgen de koopkrachtontwikkeling van Jan Modaal voor 90 procent. Een
aardig resultaat, toch? Naar mijn berekening worden de minima echter op deze
verzwakte koppeling gekort, zolang de verhouding tussen inactieven en actieven
boven de 67 ligt. Anders gezegd: zolang twee uitkeringsgerechtigden worden
ondersteund door minder dan drie werkenden, verwatert de koopkrachtbelofte in
een rap tempo tot een papieren belofte.

Deze drempelwaarde, voor het eerst in 1981 overschreden en sinds die tijd niet
meer onder deze waarde gebleven, staat in schril contrast met de grens van
Melkert. De kabinetten hebben over de tijd gemeten enige compensatie gegeven
wanneer het economisch tij tegenzat, maar deze fooi weegt bij lange na niet op
tegen de korting die wordt gegeven voor een slecht functionerende arbeidsmarkt.

Het beeld wordt nog een tint donkerder wanneer we bedenken dat de koppeling
slechts betrekking heeft op de modale loonontwikkeling, dus exclusief de
incidentele loonsverhogingen als gevolg van promotie, overwerk en dergelijke.
Voorts blijkt dat het niet uitmaakt wie er in de regering zit. Een links of
rechts kabinet, rode of christelijke ministers van Sociale Zaken, het maakt
allemaal niets uit. Zodra men het pluche van een regeringszetel aanraakt, waait
men met de wind van de arbeidsmarkt mee.

Oke, politici waren niet betrouwbaar. Zand erover. Vanaf nu veronderstellen we
dat ze betrouwbaar zijn. Hoe zit het dan met de toekomst? De Sociale Nota van
minister Melkert staat vol mooie beloften. Voor 1998 laat hij zelfs de groei van
een AOW-uitkering het modaal inkomen ver overstijgen. Twee AOW-ers die
samenwonen, gaan er 2,75 procent op vooruit, en een alleenstaande AOW-er zelfs 4
procent. Nooit verkeerd als het landelijke functioneringsgesprek van 6 mei eraan
zit te komen.

Echt geloofwaardig zijn dit soort berekeningen niet. En dan heb ik het er niet
eens over dat Melkerts ambtenaren niet even checken of hun berekeningen kloppen
met een 'simpel' loonstrookje van januari 1998. Nee, de reden om niet veel
vertrouwen te hebben in koopkrachtplaatjes heeft betrekking op de realiteit
waarmee gepensioneerden nu te maken hebben en nog vele generaties mee te maken
zullen krijgen.

Steeds meer mensen bereiken als alleenstaande de pensioengerechtigde leeftijd en
de AOW is voor de meeste huishoudens, vooral alleenstaande vrouwen, nog steeds
de belangrijkste bron van inkomsten. De helft van de aanvullende pensioenen is
nog steeds niet geindexeerd voor inflatie. Voor slechts een kwart van de
gepensioneerden is het inkomen welvaartsvast. Dat zijn geen vrolijke cijfers
voor een minister. En het wordt er niet beter op.

We leven langer en we werken steeds korter. Mannen van de generatie geboren voor
1920 maakten nog 46 dienstjaren vol. Van de nieuwe lichting gepensioneerden
hebben de mannen 41 jaren gewerkt. Deze neerwaartse ontwikkeling zet zich
onverminderd door. Het Centraal Planbureau voorspelde onlangs dat de I/A-ratio
als gevolg van deze tendens tot 2020 ergens tussen de 80 en de 110 zal
schommelen. Een positieve ontwikkeling is dat steeds meer vrouwen deelnemen aan
de arbeidsmarkt, maar het gros van de participatie heeft betrekking op
deeltijdwerk, waardoor een verbetering van de aanvullende pensioenrechten niet
echt in het verschiet ligt.

Reken dus niet op een welvaartsvaste AOW. De Wet Koppeling met
Afwijkingsmogelijkheden, waarin de koopkrachtbelofte is verankerd, is gewoon een
slechte wet. Het venijn zit in de afwijkingsmogelijkheden. Die brengen politieke
risico's met zich mee, waardoor de koppeling bijna net zo sterk fluctueert als
de AEX-index.

Door een jojo-beleid te voeren, worden generaties ouderen verschillend behandeld
en verliezen werknemers vertrouwen in het pensioensysteem, waardoor een vlucht
in private verzekeringen in gang gezet wordt. En de verzekeringsmarkt, zo weten
wij allen, is niet echt het toonbeeld van efficiency.

Het kan natuurlijk allemaal veel simpeler. Zorg dat de uitkering die je
garandeert zowel in goede als in slechte tijden is te handhaven. Zoals de
koppeling nu functioneert, is er maar een simpele oplossing. Tot mijn verrassing
bracht een briefschrijver in de Volkskrant uit pure wanhoop deze in de praktijk:
'Ik bedank als lid van de PvdA. Kan ik mijn contributie aanwenden om mijn
inflatie een beetje te bestrijden. Zelfredzaamheid, daar zijn deze
sociaal-democraten toch gek op?'

Gelijk heeft hij, want een politicus die niet kan koppelen, hoeft ook niet op de
koppeling met zijn kiezers te rekenen.

De auteur is als econoom verbonden aan het Nederlands Interdisciplinair
Demografisch Instituut en de Erasmus Universteit

FOTO MARTIJN BEEKMAN

Sociale zekerheid ; Pensioenen ; Economie ; Sociale Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              96 of 140 DOCUMENTS

                                 de Volkskrant

                                 March 20, 1998

De maakbaarheid van de economie; ECHTPAAR LAFONTAINE HOUDT VAST AAN DE THEORIE
VAN KEYNES

BYLINE: WILLEM BEUSEKAMP

SECTION: cicero; Pg. 38

LENGTH: 1218 words


TEN HUIZE van Oskar Lafontaine en zijn vrouw Christa Muller moet het een saaie
boel zijn. In tegenstelling tot de vele legendes volgens welke de voorzitter van
de Duitse sociaal-democraten een tikkeltje onbetrouwbaar en een uitgesproken
liefhebber van 'Wein, Weib und Gesang' is, wordt er bij de Lafontaines
hoofdzakelijk gefilosofeerd over economie. De discussies zijn hoog opgelopen en
vonden hun neerslag in een boek.

Vorige week verscheen Keine Angst vor der Globalisierung - Wohlstand und Arbeit
fur alle ('Geen angst voor de mondialisering - Welvaart en werk voor iedereen').
Auteurs: Oskar Lafontaine en zijn derde echtgenote, Christa Muller.

Bij de SPD is het niet ongebruikelijk dat veel zaken door minstens twee personen
tegelijk worden aangepakt. Maar dat een partijvoorzitter zijn vrouw zo
nadrukkelijk inschakelt bij het zoeken naar antwoorden op de mondialisering van
de economie is zelfs in Duitsland niet alledaags.

Lafontaine (54) is van huis uit chemicus. Muller (41) studeerde economie en is
sinds enige jaren werkzaam bij de Friedrich Ebert-stichting, het
wetenschappelijke bureau van de SPD. Gezamenlijk begeeft het echtpaar zich tot
boven de wolken, gesymboliseerd door de kleurige omslag van het boek; een vanaf
grote hoogte genomen foto van de horizon met op de voorgrond donkere wolken. Hun
analyses zweven daar ergens tussenin.

Want met de harde realiteit heeft het gezamenlijke denkwerk weinig te maken,
waardoor zich al snel de politiek actuele vraag opwerpt wat de nieuwe
lijsttrekker van de partij, Gerhard Schroder, ermee aan moet. De zichzelf als
'moderne econoom' aanprijzende Schroder, die Helmut Kohl als bondskanselier wil
opvolgen, is een man van snelle beslissingen, een politicus die met de staatskas
onder de arm ingrijpt waar brand is uitgebroken. Economisch beleid indelen in
'links' of 'rechts' acht hij achterhaald.

Het echtpaar Lafontaine-Muller is nog niet zover en heeft de vertrouwde
sociaal-democratische maakbaarheid van de samenleving weer tot norm verheven.
Niet alleen Duitsland, maar heel de wereld is economisch 'maakbaar'. De twee
schrijven het nog net niet, maar eigenlijk zou er een soort wereldparlement
moeten komen, dat nauwkeurig regels vaststelt waaraan de mens, het economische
dier, zich dient te houden.

Die regels worden redelijk helder en logisch beschreven. In een ideale
samenleving, waar iedereen een betaalde baan heeft, een dak boven het hoofd en
kan kopen wat hij wil, past het natuurlijk niet dat het grootkapitaal vrij spel
heeft gekregen. Aan de hand van eenvoudige grafieken verduidelijken de
Lafontaines de waanzin van de biljarden, die dagelijks over de aardkloot worden
geschoven en die niets meer hebben te maken met financiering van reeel
goederenverkeer.

Deze ongecontroleerde speculatieve handel, die een kleine groep ingewijden
steeds rijker maakt ten koste van 'de gewone man' bedreigt de democratie en
dient zo snel mogelijk aan banden te worden gelegd. Hoe ze dat voor elkaar
willen krijgen, verklapt het duo niet. Wat een geluk, zo lezen we, dat de
financiele markten in Duitsland vergeleken met de concurrentie in Engeland, de
VS of Japan nog steeds aan strenge regels zijn gebonden. Overigens is dit een
van de oorzaken dat er relatief weinig buitenlands kapitaal naar Duitsland komt,
maar die conclusie past niet in de analyse uit Saarbrucken.

Een tweede regel zou het mondiaal geldende verbod op kinderarbeid,
milieuvernieling en loondumping moeten zijn. Hetgeen ook door minder economisch
onderlegde mensen zal worden toegejuicht, maar alweer de vraag oproept wie dat
allemaal moet controleren en, vooral, wie in geval van overtreding de sancties
mag opleggen. Ook Lafontaine weet hoe moeilijk het bijvoorbeeld is om alleen al
in Duitsland de (verboden) export van gifgasinstallaties en ander bedreigend
wapentuig tegen te gaan.

Dichter bij huis pleiten Lafontaine en Muller voor een rechtvaardiger fiscaal
systeem. De huidige belastingheffing is ondoorzichtig en voor werknemers die
geen gebruik kunnen maken van fiscale paradijzen, zelfs onrechtvaardig. In
Duitsland wordt per saldo arbeid fiscaal veel zwaarder belast dan kapitaal. Een
rigoureuze sanering van het belastingstelsel heeft echter alleen zin als in
ieder geval de buurlanden meedoen.

Alweer bindende internationale afspraken dus met hier en daar als irriterende
ondertoon dat 'de wereld aan het Duitse wezen moet genezen'.

Interessant is dat de regering van Helmut Kohl vorig jaar met de moed der
wanhoop herhaaldelijk heeft geprobeerd het systeem te vereenvoudigen en de
tarieven voor alle belastingbetalers omlaag te krijgen. Motief: het Duitse
systeem kan nauwelijks nog concurreren met de elders in West-Europa gangbare
praktijk. Onder aanvoering van Lafontaine blokkeerde de SPD in de Bondsraad
echter uit tactische overwegingen elke wijziging, waardoor er zeker tot het
einde van dit jaar niets gebeurt.

De regering had kort daarvoor de vermogensbelasting afgeschaft, een maatregel
die in andere landen al veel eerder is genomen om kapitaalvlucht te ontmoedigen,
maar die volgens Lafontaine onrechtvaardig is, omdat het de rijken rijker en
armen armer maakt. Hij heeft daarom aangekondigd dat de vermogensbelasting weer
wordt ingevoerd, zodra de SPD in Bonn aan de macht komt. Raadselachtig blijft
hoe hij bijvoorbeeld de sociaal-democratische regering in Oostenrijk kan
verplichten hetzelfde te doen.

En zo zijn er meer praktische problemen als het echtpaar het voor het zeggen zou
krijgen. Lafontaine en Muller zijn namelijk voorstander van een actief
overheidsbeleid tegen de werkloosheid; lees: gesubsideerde banen. Wat dat
betreft, is het overigens moeilijk het huidige beleid te overtreffen. Niet voor
niets wordt Helmut Kohl wegens de kunstmatige instandhouding van de scheepsbouw,
vliegtuigindustrie, mijnbouw en bijna heel Oost-Duitsland de grootste
sociaal-democraat van de wereld genoemd.

Lafontaine wil er een paar scheppen bovenop doen, omdat een beetje meer
staatsschuld of een hoger financieringstekort volgens hem en zijn vrouw er
economisch helemaal niet toe doen. De criteria voor de euro noemt hij daarom ook
ridicuul.

Nadrukkelijk kiezen zij voor het Franse model, waarin de bestrijding van de
werkloosheid door de centrale overheid een belangrijke plaats zou innemen. Dat
was althans de verkiezingsbelofte van Jospin. Over eerste resultaten rept het
boek niet.

Samengevat onderschrijft het echtpaar de theorieen van de Britse econoom Keynes,
die hoge werkloosheid dacht te kunnen bestrijden met het stimuleren van de
vraag. Indien de overheid zorgt voor voldoende koopkracht, ontstaat op den duur
vanzelf volledige werkgelegenheid.

Dat mag in tijden van ernstige recessie en deflatie een probaat middel zijn,
maar hoe Lafontaine en Muller dit middel willen toepassen in een verenigd
Europa, waar een politiek onafhankelijke Europese centrale bank naar het model
van de Bundesbank gaat waken over het monetaire beleid, blijft hun geheim.

Willem Beusekamp

Oskar Lafontaine & Christa Muller: Keine Angst vor der Globalisierung -
Wohlstand und Arbeit fur alle.

Dietz; 352 pagina's; [f] 32,20.

ISBN 3 8012 0265 8.

Christa en Oskar Lafontaine FOTO ABC

Politiek en staat ; Economie ; Kunst en Cultuur ; Kunst ; Taal- en Letterkunde ;
Literatuur

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              97 of 140 DOCUMENTS

                                 de Volkskrant

                                 March 14, 1998

Volks-Royce

BYLINE: WILLEM BEUSEKAMP

SECTION: ECONOMIE KATERN; Pg. 53

LENGTH: 725 words


DEZE week is duidelijk geworden waarom de Duitse kanselierskandidaat Gerhard
Schroder zich zo verzet tegen een door de Groenen gewenste benzineprijs van
bijna zes gulden per liter: de sociaal-democraat heeft het oog laten vallen op
een Rolls-Royce, de Britse Nobelkarosse die als onontbeerlijk accessoir een
aanhangwagentje behoeft voor het transport van voldoende brandstof.

Schroder is minister-president van Nedersaksen en in die functie commissaris bij
Volkswagen, de grootste semi-particuliere werkgever van Noord-Duitsland en voor
20 procent eigendom van de deelstaat. Vorige week zaterdag trad de
VW-commissaris in het huwelijk met zijn vierde vrouw, Doris. Ere-gast: Ferdinand
Piech, president-directeur van het autoconcern.

Niemand wist dat Schroder en Piech al een drukke werkdag achter de rug hadden.
In het geheim was het duo die dag naar Londen gevlogen om wat vaart te zetten
achter de onderhandelingen met Vickers, eigenaar van Rolls-Royce en al geruime
tijd in gesprek met Volkswagen en BMW over de verkoop van het legendarische
automerk. Enkele dagen later was Schroder weer in Londen, dit maal zonder Piech.

Hij zou met zijn toekomstige collega en grote voorbeeld Tony Blair hebben
gesproken en hem hebben uitgelegd dat Rolls-Royce bij VW in goede handen is. En
wat de prijs betreft, zijn er helemaal geen problemen.

De biedingen lopen tussen de 830 miljoen en 1,4 miljard gulden, ofwel peanuts
voor een politicus die begin dit jaar zijn kiezersvolk mild stemde door met een
slordige miljard uit de staatskas een staalbedrijf in zijn provincie in te
lijven.

Volgens de Berlijnse Tagesspiegel presenteerde Schroder Blair tevens het in
Wolfsburg getekende ontwerp van een nieuw model: de Rolls-Royce Silver Doris,
'zodat hij zich tijdens zijn kroning in oktober tot kanselier niet hoeft te
verlagen tot een product van de concurentie uit Zuid-Duitsland, een BMW of
Mercedes, maar zich heel ongedwongen kan laten voorrijden in een Britse
Volkswagen'.

Er is nog wel een technisch obstakel. BMW, de Bayerische Motoren Werke, hebben
gedreigd de leveranties te staken aan Rolls-Royce zodra Volkswagen de zaak mag
overnemen. BMW levert de rustieke twaalf-cylindermotor voor het model Silver
Seraph, dat zojuist op de autosalon in Geneve is gepresenteerd en waarvoor de
eigenaar zo'n vijf ton op tafel moet leggen.

Schroder kan echter terugvallen op de technische knobbel van zijn vriend Piech,
die naar verluidt alle nieuwe VW-modellen zelf aan de band controleert op
mankementen en al doende onlangs enige constructiefouten ontdekte bij de nieuwe
Golf. Deze schoonheidsfoutjes zijn inmiddels uit de wereld geholpen, al heeft
Piech een onafhankelijk ingenieursbureau moeten inschakelen om uit te zoeken of
het waar is wat enkele experts van concurrent Opel beweren: de Golf valt door de
mand zodra hij wordt onderworpen aan de beruchte elandtest.

Voor de nieuwe Rolls-Royce heeft Piech 'twee aan elkaar geplakte
zes-cylinder-motoren' in de aanbieding, zoals de Suddeutsche Zeitung gisteren
oneerbiedig schreef.

Deze machine, of een variant daarvan, is oorspronkelijk bestemd voor de 'D1',
een nieuwe Volkswagen die aangeeft in welke richting Piech en Schroder denken:
de VW-D1 is een auto die uitsluitend in superlatieven kan worden omschreven.
Duur (minstens drie ton), sportief, luxueus en snel. Geen wonder dat er met
kanselierskandidaat Schroder niet kan worden gesproken over een snelheidslimiet
op de Duitse Autobahnen.

BMW kan al pronken met Rover en wil nu ook nog Rolls-Royce, terwijl Mercedes
zowaar het deftige oude Duitse merk Maybach nieuw leven heeft ingeblazen. Piech
herinnerde zich daarop aan Horch, een al even chique Duitse oldtimer waarin zich
voor de oorlog menig staatshoofd en bijvoorbeeld de schrijver Thomas Mann graag
lieten verplaatsen en waarvan de rechten bij VW rusten. Om Horch weer op de weg
te krijgen zou echter kostbare tijd verloren gaan. En Schroder heeft haast.

Daarom moet Rolls-Royce naar Duitsland.

Volkswagen, de naam zegt het al, is een voertuig voor het gewone volk. Ineens
wordt duidelijk wat Schroder, de Genosse der Bosse, met 'het nieuwe midden'
bedoelt, het door hem aangeboorde stemmenreservoir dat hem dit jaar aan de macht
moet helpen.

Willem Beusekamp

Auto ; Verkeer en Vervoer ; Wegverkeer ; Industrie ; Economie ; Bedrijfstakken

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              98 of 140 DOCUMENTS

                                 de Volkskrant

                                 March 12, 1998

Tsjoebais bestrijdt 'roverbaronnen'

BYLINE: BERT LANTING

SECTION: ECONOMIE; Pg. 33

LENGTH: 695 words


De Russische economie is in handen van een handjevol zakenlieden. Vice-premier
Tsjoebais strijdt hiertegen, maar wordt zelf gesteund door een machtige bank.
Inzet van de bankenoorlog: wie in 2000 president van Rusland wordt.

Van onze correspondent

Bert Lanting

MOSKOU

De oorlog tussen de Russische banken is opnieuw opgelaaid. In de Russische pers
woedt dezer dagen een felle strijd tussen de grootste financieel-industriele
conglomeraties van het land, met als inzet het privatiseringsbeleid en de
presidentsverkiezingen in het jaar 2000.

De oorlog brak vorig jaar zomer uit, toen een groot deel van de aandelen van het
staatstelecommunicatiebedrijf Svjazinvest in handen kwam van de de hoogste
bieder, Uneximbank.

Meteen daarop begonnen de verliezers - Logovaz-oprichter Boris Berezovski voorop
- in de door hen gecontroleerde media een offensief tegen de hervormingsgezinde
vice-premiers Tsjoebais en Nemtsov. Volgens Tsjoebais was Berezovski boos dat
zijn oude contacten met de regering niet meer werkten.

Tsjoebais slaagde erin president Jeltsin op zijn hand te krijgen. Op zijn
voorstel vloog Berezovski eruit als plaatsvervangend secretaris van de
veiligheidsraad, belast met de onderhandelingen met Tsjetsjenie. 'Een
onfatsoenlijke daad', klaagt Berezovski.

Ditmaal zijn Tsjoebais en Uneximbank een media-campagne begonnen tegen hun
vijand Berezovski. 'Het gaat mij om de vraag of de justitiele organen het land
dienen of Berezovski', zei Tsjoebais deze week in een interview.

Volgens hem is de zakenman, die er geen geheim van maakt dat hij Tsjoebais als
zijn voornaamste tegenstander beschouwt, druk bezig justitie onder druk te
zetten belastend materiaal over hem te verzamelen. 'Als ze niets over mij kunnen
vinden dan proberen ze Koch (de voormalig minister van privatisering- B.L.) of
iemand anders uit mijn omgeving te pakken te nemen', voorspelde hij.

De hervormingsgezinde vice-premier krijgt bij zijn kruistocht tegen Berezovski
steun van de populaire Moskouse krant Moskovski Komsomolets (MK), die de
afgelopen week een reeks schandaalartikelen over de Logovaz-topman gepubliceerd
heeft.

Daarin wordt uit de doeken gedaan hoe Berezovski een top-souteneur financiert om
aan dames en compromitterend materiaal over politici te komen. Volgens MK zou
Berezovski ook zijn politieke baas Rybkin, de secretaris van de veiligheidsraad,
onthaald hebben op een pleziertocht met prostituees langs de Cote d'Azur.

Tsjoebais stelt dat Berezovski bang is zijn positie te verliezen binnen de
zaken-oligarchie die het grootste deel van de Russische economie in handen heeft
weten te krijgen. Het komt erop neer dat 15 concerns zo'n 70 procent van de
Russische economie beheren.

Tsjoebais en Nemtsov vinden dat het hoog tijd is de invloed van de nieuwe
kapitalistische baronnen aan banden te leggen. In plaats van het
oude-maatjes-kapitalisme dat in de eerste jaren van de economische hervormingen
is ontstaan, moet Rusland nu de fundamenten leggen voor een 'volkskapitalisme',
waarvan ook de gewone burgers kunnen profiteren, vinden zij.

Daarom hebben Tsjoebais en Nemtsov bepaald dat bij privatiseringen voortaan de
hoogste bieder wint, en niet de zakenman met de beste connecties in de regering.
Berezovski en zijn medestanders stellen echter dat de topstukken van de
Russische industrie (zoals de binnenkort te privatiseren oliemaatschappij
Rosneft) op die manier in handen zullen vallen van rijke westerse bedrijven.

Op de achtergrond spelen ook de presidentsverkiezingen van het jaar 2000 een
rol. Berezovski en een aantal andere baronnen van het nieuwe kapitalistische
Rusland hebben nu al hun steun uitgesproken voor premier Tsjernomyrdin,
kennelijk in de verwachting dat die hun zakelijke belangen zal beschermen.

Tsjoebais is nooit erg enthousiast geweest over Tsjernomyrdin, maar durft de
premier ook niet rechtstreeks aan te vallen. Het lijkt erop dat hij er met zijn
offensief tegen Berezovski vooral op uit is Jeltsin te dwingen te kiezen voor
een duidelijk beleid tegen de 'roverbaronnen', voordat Tsjernomyrdin de teugels
overneemt.

Bank en verzekeringswezen ; Nationale economie ; Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              99 of 140 DOCUMENTS

                                 de Volkskrant

                                 March 12, 1998

'Je moet aan scholen geen rapportcijfer willen geven'

BYLINE: XANDRA VAN GELDER; HANS WANSINK

SECTION: BINNENLAND; Pg. 3

LENGTH: 1054 words


Ouders moeten meer macht krijgen ten opzichte van het onderwijs, vindt
staatssecretaris T. NETELENBOS van Onderwijs. Daarom moeten scholen zich meer
gaan verantwoorden voor hun prestaties. Van ouders verwacht ze een
tegenprestatie: de schriftelijke belofte hun kinderen op tijd naar bed te
sturen.

'WAT wij weten, mag de burger weten.' Staatssecretaris T. Netelenbos van
Onderwijs lijkt bekeerd. Alle gegevens die zij heeft over de prestaties van
scholen, wil zij voortaan aan de ouders geven. Die kunnen dan scholen met elkaar
vergelijken. 'Dat hoort in een moderne maatschappij.' Maar een vergelijking
tussen de basisscholen wordt moeilijk. Want als het aan Netelenbos ligt, blijven
de resultaten van de Cito-toets en het oordeel van de onderwijsinspectie geheim.

Vanaf volgend schooljaar is elke school verplicht een schoolgids te publiceren.
Daarin staat hoeveel tijd de school aan bijvoorbeeld sport besteedt, wat zij
doet om de prestaties van zwakke leerlingen te verbeteren en hoe de
klachtenregeling voor ouders eruit ziet. De consument kan dan kiezen op basis
van controleerbare gegevens. En de school wordt genoodzaakt om, meer dan tot nu
toe, ouders serieus te nemen.

Netelenbos: 'We hebben scholen de laatste jaren steeds zelfstandiger gemaakt,
maar daar hoort ook bij dat je ze beter moet controleren. Om te kijken of ons
belastinggeld goed besteed wordt en of kinderen gelijke kansen krijgen. In de
schoolgids moeten scholen zich verantwoorden. Ze mogen niet zomaar van alles
beweren en een glimmende pr-folder maken. De inspectie krijgt het wettelijk
recht de tekst in de gids te controleren.' Vandaag bespreekt de bewindsvrouw
haar wetsvoorstel met de Tweede Kamer.

Het dagblad Trouw won eind vorig jaar een rechtszaak tegen het ministerie op
basis van de Wet Openbaarheid van Bestuur en kreeg daardoor de mogelijkheid op
25 oktober de eindexamenresultaten van alle scholen te publiceren. Daarop
besloot Netelenbos dat zij die gegevens in het vervolg beter zelf openbaar kan
maken.

Elke school krijgt van de onderwijsinspectie een kwaliteitskaart. Op die kaart
staan de eindexamenresultaten, de prestaties voor de verschillende vakken, het
aantal leerlingen dat de school voortijdig verlaat en een vergelijking van de
school met soortgelijke scholen in de regio.

Netelenbos wil op de kwaliteitskaart specificeren hoe scholen op bepaalde
onderdelen presteren. 'Er komt een ranglijst waarop de gebruiker kan zien of een
school bijvoorbeeld voor Frans zeer goed, goed, middelmatig, slecht of zeer
slecht scoort. Bij die oordelen wordt wel meegewogen of een school een lastige
populatie heeft. Zwarte scholen bijvoorbeeld vergelijkt de inspectie alleen met
andere zwarte scholen.'

Een totaaloordeel over de school zal niet worden geveld. 'Het is niet goed een
school een soort rapportcijfer te geven. Zo'n cijfer suggereert dat de school
over de hele linie goed of slecht is. Dat is in de praktijk niet zo.'

Netelenbos wil echter geen cijfers bekendmaken over de prestaties van het
basisonderwijs. Niet het oordeel van de onderwijsinspectie, noch de hoeveelheid
leerlingen die jaarlijks wordt doorgestuurd naar het speciaal onderwijs, noch de
resultaten van de Cito-toets, die jaarlijks onder leerlingen van groep acht
wordt gehouden.

De staatssecretaris vindt de gegevens van het Cito, die alleen betrekking hebben
op taal en rekenen, te mager. 'Scholen verplichten om ouders te zeggen hoe hun
kinderen presteren bij de Cito-toets, is absoluut onrechtvaardig.

'Ik wilde dat er een manier was om aan het begin van de basisschool te kijken
wat het niveau van de leerlingen is en dat aan het eind nog eens te herhalen.
Dan kan je echt zien wat een school de kinderen leert. Maar zulke cijfers heb ik
niet.'

Ze verwacht veel van een nieuw onderwijsnummer. Net zoals elke koe in Nederland
een streepjescode heeft, krijgt elke leerling binnenkort een eigen nummer. Dat
nummer blijft altijd hetzelfde. Vanaf het moment dat de kleuter naar school gaat
tot zijn afstuderen als jurist, kan de overheid daardoor precies volgen op welke
basisschool het kind zat, welk Cito-advies het kreeg en hoe vaak het bleef
zitten. 'Op die manier zullen we echt iets over de kwaliteit van de school
leren', hoopt Netelenbos.

Maar de onderwijsinspectie kan, op basis van intensieve bezoeken, toch ook een
oordeel vellen over de school? 'Ik wil eerst kijken hoe dit nieuwe beleid
uitpakt, daarna kunnen we wel weer verder zien.' Dat slecht presterende scholen
leerlingen verliezen, en daardoor misschien wel moeten sluiten, noemt ze 'de
logische consequentie'.

Want zelf is Netelenbos niet van plan het personeel van slecht presterende
scholen aan te pakken. 'Nee. De inspectie moet samen met zo'n school plannen
maken om te verbeteren. Scholen kunnen veel van elkaar leren. Ik zou graag zien
dat directeuren van zwakke scholen eens op bezoek gaan bij een school waar het
wel heel goed gaat. Leren van good practice, noemen we dat.'

Netelenbos leent meer ideeen van haar Britse collega's. De regering van premier
Blair wil contracten met ouders sluiten waarin zij beloven dat zij hun kinderen
tot brave, hardwerkende burgers zullen opvoeden. In Nederland wordt op beperkte
schaal al met zulke contracten geexperimenteerd. 'Ik zou heel graag zien dat er
veel meer komen. Eerst vrijwillig, later mogelijk verplicht. Dan kunnen ouders,
leerling en school bindende afspraken met elkaar maken.

'Een school moet goed onderwijs geven, maar dat heeft alleen zin als ouders
beloven dat ze hun kinderen op tijd naar bed sturen, regelmatig voorlezen en in
staat stellen hun huiswerk te maken. Het is onredelijk alle verantwoordelijkheid
bij de school te leggen.'

De staatssecretaris, nummer zes op de kieslijst van de PvdA, wil na de
verkiezingen terugkeren op hetzelfde departement. Deze keer belooft ze het
onderwijs rust. 'Dat bewindslieden voortdurend nieuwe dingen bedenken is het
slechtste wat het onderwijs kan overkomen. Onderwijsvernieuwing is een proces
van lange adem. Het zou een zegen voor het onderwijs zijn als er nu iemand komt
die alleen de wetten van dit kabinet uitvoert. Ik zou mijn werk graag afmaken,
maar ik zie wel wat mijn partijleider voor mij in petto heeft.'

Xandra van Gelder

Hans Wansink

T. Netelenbos FOTO WIM RUIGROK - DE VOLKSKRANT

Onderwijs

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              100 of 140 DOCUMENTS

                                 de Volkskrant

                                 March 11, 1998

Koningin Wilhelmina Vorstin van scheurmakers en slappelingen

BYLINE: JANNY GROEN

SECTION: BINNENLAND; Pg. 9

LENGTH: 1346 words


Geboren: 31 augustus 1880 in Den Haag. Verpoosde zich graag met: sjoelen en
schilderen. Wuifde: met vier vingers. Wilhelmina-logica: de door Hirohito
geschonken Japanse borden en schalen noemde ze na de oorlog het Chinese servies.
Gestorven: 28 november 1962 in Apeldoorn (Het Loo).

KENNELIJK was het, ook buiten de Nederlandse grenzen, in een oogopslag helder.
Koningin Wilhelmina was een mannetjesputter. 'De enige koning van Europa',
merkte een Franse diplomaat kort voor de Tweede Wereldoorlog op.

Zo'n uitspraak streelde haar ego. De koningin hechtte zeer aan het imago van
mannelijk leiderschap. Uit alle memoires, pamfletten, geschriften en biografieen
over haar (tot en met de meest recente van C. Fasseur toe) doemt een vrouw op
die waardige vastberadenheid uitstraalde, die fier was in haar optreden,
gereserveerd, dominant, overmatig zelfbewust, vaak buitengewoon onaangenaam en
horkerig.

Wilhelmina hield zich verre van wufte vrouwelijkheid. Van de hedendaagse mythe
die is gesponnen rond lady Di, de glamoureuze koningin der harten, had ze
ongetwijfeld gegruwd. Een dergelijk imago zou haar te inhoudsloos, te kwetsbaar,
te weinig krijgshaftig zijn geweest. In haar prille jeugd kon ze wellicht nog
worden betrapt in een bekoorlijk japonnetje, maar al heel vroeg kleedde
Wilhelmina zich als een statige matrone. Die, zo schetste dichter Adriaan Roland
Holst, 'voor het oog bestond uit een geveerde pothoed, gestut door een kennel
bontvossen'.

In haar leiderschap werd Wilhelmina gedreven door een welhaast soldateske
vaderlandsliefde, die stevig wortelde in de Oranje-geschiedenis. Ze had graag
willen uitgroeien tot een tweede Willem van Oranje. Bij grote beslissingen vroeg
ze zich ook regelmatig af hoe de Vader des Vaderlands gehandeld zou hebben. Zo
diep was haar bewondering voor vaderlandse grootheden, dat zij door haar
particulier secretaris Thijs Booy soms in de gangen van het paleis werd
aangetroffen terwijl zij 'saluerend langs de portretten van De Ruyter, Tromp,
Evertsen en Karel Doorman liep'.

De opmerking van de Franse diplomaat over de koning van Europa sloeg meer op
haar stevig mannelijke statuur dan op haar internationale visie. Weliswaar had
Wilhelmina reeds in de vroege jaren dertig de confrontatie met nazi-Duitsland
voorzien en in 1940 resoluut een compromis-vrede afgewezen, maar tot een
staatshoofd van Europees formaat groeide ze niet uit.

Niet alleen omdat ze als constitutioneel monarch officieel geen
regeringsverantwoordelijkheid droeg, maar vooral omdat haar politieke ideeen
louter nationalistisch waren geinspireerd. Booy: 'Voor haar waren Den Briel,
Veere, Heiligerlee, Mook geen namen met kleine lettertjes op de kaart, maar
luide namen. Met haar stierf de laatste Nederlander, voor wie Leiden in de
eerste plaats de stad van de heldhaftige Van der Werff en zijn burgerij was, die
in Madrid in de eerste plaats de zetel van Philips II zag; die nog na zat te
genieten van De Ruyters drieste tocht naar Chattam.'

Zelf schrijft ze in haar, zwaar gekuiste, herinneringen Eenzaam maar niet alleen
(1959) dat ze al vroeg droomde van 'grote daden'. Op een herdenkingsavond in Den
Haag voor de gesneuvelden van de Lombokexpeditie, hoorde de jonge koningin een
door luitenant Alting van Geusau getoonzet gedicht, dat bij haar een verlangen
wekte om iets, 'wat dan ook' te presteren. Wilhelmina: 'Toen reeds was er in
mijn onderbewustzijn een onbevredigdheid over de onmacht, die het in een kooi
opgesloten zitten meebracht, waardoor het nemen van initiatief, welk dan ook,
onmogelijk was. En een niet geringere onbevredigdheid had bij mij de slappe
tijdgeest van die jaren gewekt.' In wat oneerbiediger bewoordingen zei ze zich,
bijvoorbeeld tijdens kabinetsformaties, te voelen als 'een sik aan een touw'.

Wilhelmina droomde van een sterke natie, die - inclusief de kolonien - meer zou
voorstellen dan een onbeduidend stipje op de wereldkaart. Maar daar was
nationale moed, eenheid en vastberadenheid voor nodig. En dat trof ze in haar
vaderland maar mondjesmaat aan. Tot haar grote ergernis stond ze aan het hoofd
van wellicht het meest verzuilde land van Europa, waar slechts bij de gratie van
het (slappe) compromis geregeerd kon worden. Ze had een diepe afkeer van
politieke 'scheurmakers', die de 'hokjesgeest' bevorderden. Schopte, al vanaf
het prilste begin, tegen de schenen van haar onwelgevallige ministers.

Vijftig jaar lang heeft ze de neiging om krachtig in te grijpen moeten
onderdrukken en daarbij rekte ze regelmatig de constitutionele grenzen op. Goed
geinformeerd, vasthoudend en vindingrijk probeerde ze nieuwe kabinetten naar
haar hand te zetten. Nationale kabinetten liefst. Immers, 'Nederland een onder
Oranje', was haar ultieme doel. Meestal kreeg ze haar zin niet en legde ze zich,
mokkend, neer bij de wens van de meerderheid.

De meeste speelruimte kreeg of greep ze tijdens de twee wereldoorlogen. In het
Interbellum voelde ze zich geketend, stond het regeren met gebonden handen haar
dermate tegen, dat ze - tot driemaal toe - met de gedachte van abdicatie
speelde. Ze fulmineerde tegen de afbraak van de nationale defensie; de lauwe
reactie irriteerde haar mateloos.

Maar tijdens militaire crises was ze in haar element. Als een krijgsheer trok ze
dan door het land en inspecteerde zelf haar troepen. Ze controleerde alles,
weinig ontging haar en wat ze zag - vaak een zooitje ongeregeld - beviel haar
maar matig. Officieren die in haar ogen hun plicht hadden verzaakt, werden voor
het front van de troepen ongenadig uitgekafferd.

Krachtig en geinspireerd leidde ze vanuit Londen het verzet tegen
nazi-Duitsland. Met heldere boodschappen bereikte ze, via radio-Oranje, haar
onderdrukte volk en groeide zo uit tot het symbool van nationale eenheid
waarnaar ze bijna een halve eeuw had gehunkerd.

Na haar tiendaagse triomftocht door het bevrijde zuiden van Nederland, klampte
ze zich vast aan een 'hernieuwd sociaal koningschap'. Ze wilde regeren bij
koninklijk besluit, hoogstpersoonlijk de wederopbouw leiden. Koesterde de
illusie dat ze, door haar contacten met de Engelandvaarders in Londen, dichter
bij het gewone volk was komen te staan.

Groot was haar verbittering toen, kort na de oorlog, de oude constitutionele
regels werden hersteld en ook de verzuiling zich weer in alle hevigheid
manifesteerde. Drie jaar later in 1948 gaf ze - met gemengde gevoelens, die ze
verborg achter een wild uitgeschreeuwd 'leve onze koningin' -, de kroon in
handen van haar dochter Juliana. Ze was teleurgesteld en opgelucht tegelijk,
want na vijftig jaar wist ze zich bevrijd uit haar 'gouden kooi'.

De restricties van het koningschap waren kennelijk zo knellend geweest, dat ze
zich onmiddellijk van alle parafernalia ontdeed. Wilhelmina kon geen minuut meer
wachten. Toen ze na de ceremonie op de terugweg naar Scheveningen ontdekte dat
haar koninklijke lijfwacht nog bij haar in de auto zat, zette ze deze op de haar
karakteristieke botte wijze langs de snelweg.

Ze was moe, de dagen van het regeren zat. Ze had ook een immense krachttoer
geleverd. Had het wankele koningschap in een tijdspanne van een halve eeuw,
waarin twee wereldoorlogen plaatsvonden, de republikeinse revolutie dreigde en
de techniek van de velocipede naar telefoon, televisie en vliegtuig sprong, niet
alleen overeind gehouden, maar vaste grond onder de voeten gegeven. Als
koninklijk symbool had ze daarvoor een grote prijs betaald: levenslange
eenzaamheid.

Zelf was ze zich dat pijnlijk bewust. 'Blackie, mijn trouwste en liefste
vriend', liet ze op de grafsteen van haar lievelingsbeest graveren. En Booy
verzucht: 'Wat een eenzaam, eenzaam mens. . . de grote vriend was een hondje.'

Janny Groen

Dit is de 24ste aflevering van een serie over honderd belangrijke Nederlanders
van deze eeuw. De volgorde is chronologisch (op basis van geboortedatum). Onder
het kopje Gepasseerd staan de namen van tijdgenoten die de tophonderd niet
hebben bereikt.

GEPASSEERD

R. Casimir (1877-1957),

Peter van Anrooy (1879-1954).

FOTO ANEF

Geschiedenis ; Kunst en Cultuur

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              101 of 140 DOCUMENTS

                                 de Volkskrant

                                 March 6, 1998

Paleisje van Lord Irvine mag best een paar centen kosten

BYLINE: BERT WAGENDORP

SECTION: Sport; Pg. 12

LENGTH: 880 words


Lord Irvine of Lairg vindt het 'een opmerkelijke storm in een glas water', maar
het grootste deel van het Britse volk is het daarmee niet eens. Lord Irvine,
vriend van Tony Blair en Lord Chancellor in diens kabinet, acht het een 'nobele
taak' zijn residentie in het Paleis van Westminster in de oude glorie te
herstellen. En als dat 2,2 miljoen moet kosten, dan moet dat maar. 'Irvine is
stapelgek geworden', schreef The Mirror, stem des volks, woensdag.

Van onze correspondent

Bert Wagendorp

LONDEN

Alexander 'Derry' Irvine (57) is het enige niet-gekozen lid van Blairs kabinet.
Zijn functie is een combinatie van minister van Justitie en hoogste baas van het
Britse juridisch apparaat. Daarnaast is de Lord Chancellor voorzitter van het
Hogerhuis.

Irvine ligt al maanden overhoop met de Britse media. Die vinden dat hij
belastinggeld over de balk smijt. Het begon in november vorig jaar, toen bekend
werd dat de Lord behang had besteld. Geen gewoon behang, maar handgefabriceerd
behang van duizend gulden per rol. De residentie telt vijftien kamers, er waren
meer dan tweehonderd rollen nodig.

Vervolgens bestelde Irvine drie bedden (55 duizend gulden) en installeerde een
houten toilet ('Irvine's troon', tienduizend gulden), liet zijden gordijnen
weven (zeventigduizend gulden) en nieuwe kroonluchters ophangen (193 duizend
gulden). Alleen de herinrichting van de mooiste kamer van de residentie, de
River Room met uitzicht op de Theems, vereist een half miljoen. Al met al gaat
het karwei - slechts tien jaar na de vorige grote beurt - 2,2 miljoen gulden
kosten.

Irvine richt de residentie in naar de opvattingen van Augustus Welby Pugin, die
in de vorige eeuw verantwoordelijk was voor de binnenhuisarchitectuur van het
Paleis van Westminster. Diens wat pompeuze Victoriaans-gothische stijl spreekt
de voormalige topadvocaat zeer aan.

De geldsmijterij van de Lord Chancellor was uiteraard spek voor het bekkie van
de oppositie. Hoe zat dat met Nieuw Labours beloofde zuinigheid? Wat zouden ze
in lekkende scholen en ziekenhuizen hiervan vinden? Toen Irvine vorige maand ook
nog eens meer dan honderd kunstwerken bestelde bij verschillende musea, alleen
al 87 uit de National Gallery of Scotland, waren de rapen helemaal gaar. De
Schotse Nationale Partij beschuldigde hem van 'plunderingen' en noemde hem een
'Middeleeuwse roofridder'.

Deze week moest Irvine zich verdedigen voor een commissie van het Lagerhuis. Hij
liet weten niets van alle opwinding te begrijpen. Hij had eerder 'three cheers'
verwacht voor zijn goede smaak. 'Toekomstige generaties zullen ons dankbaar
zijn.' En duur, wat is nou duur? 'Wij praten hier over kwaliteitsmaterialen die
zeker zestig of zeventig jaar meegaan. We hebben het niet over spul uit de
doe-het-zelf zaak dat binnen een jaar in elkaar dondert.' Bovendien waren alle
vernieuwingen goedgekeurd door het Hogerhuis, zei Irvine.

Multimiljonair Irvine is de politieke peetvader van premier Blair. Zo'n twintig
jaar geleden kwam de jonge advocaat Blair stage lopen op het kantoor van Irvine,
waar hij en passant zijn vrouw Cherie ontmoette. Irvine, een Schot, bracht Blair
in contact met de latere Labourleider John Smith en overtuigde zijn pupil ervan
dat een politieke carriere meer voor de hand lag dan een juridische.

Voor al die goede adviezen beloonde Blair hem met zijn eeuwige loyaliteit en
vorig jaar met een positie in het kabinet. De bestbetaalde positie: Irvine
verdient 480 duizend gulden per jaar, 140 duizend meer dan de premier. Hij is de
enige die weigerde in te gaan op het voorstel van minister van Financien Gordon
Brown, om als minister vrijwillig af te zien van loonsverhoging. Irvine vond dat
hij, door zijn lucratieve advocatenbaan eraan te geven, wel genoeg had
ingeleverd.

Binnen zijn eigen partij worden zijn dure strapatsen met samengeknepen billen
aanschouwd. Minister Brown, een echte zuinige Schot, liet recentelijk weten dat
hij in zijn residentie een oud tapijt niet had vervangen. Hij had gewoon de
planken vloer een lakje gegeven. Vooral ter linkerzijde van de partij wordt
Irvine gezien als een hautaine kwal en een politieke brokkenmaker, die niet
begrijpt dat het moeilijk is zware bezuinigingen te verdedigen, terwijl
ministers zich te buiten gaan aan extravagantie.

Maar, zei Irvine, de residentie is straks open voor het publiek. Dus dat kan dan
van al het fraais waarvoor het belasting heeft betaald, genieten. Althans, een
deel van de residentie is open. Vanzelfsprekend niet voor elke Jan-met-de-pet,
maar voor mensen met een 'gedegen belangstelling voor kunst'. Zoals vrienden van
Hogerhuisleden en kunstexperts. Mevrouw de Lady of Lairg, afgestudeerd
kunsthistorica, is bereid een rondleiding te verzorgen, schreef haar man aan de
kamer.

De Lord of Lairg, die zichzelf enige tijd geleden vergeleek met Kardinaal
Wolsey, de machtige rechterhand van koning Hendrik de Achtste, heeft inmiddels
een ambtenaar belast met het pellen van zijn dagelijkse mandarijntje. Maar is
dat reden hem 'adembenemende arrogantie' en geld-over-balk-smijterij te
verwijten? Welnee. Hij aanbidt gewoon de schoonheid. 'Ik ben jaloers op de
Medici's', zei hij recentelijk, 'op hun smaak en het verstandige gebruik van hun
rijkdom bij het verzamelen van hun schatten.'

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              102 of 140 DOCUMENTS

                                 de Volkskrant

                               February 28, 1998

Discussie tussen diskettes

BYLINE: MIKE ACKERMANS

SECTION: ECONOMIE KATERN; Pg. 49

LENGTH: 644 words


Elektronisch aangifte doen, raakt in. De volhardende speurder is gebaat bij de
commerciele diskettes plus vuistdikke almanakken. Voor de simpele aangifte is er
de diskette van de Belastingsdienst: gemakkelijk en gratis.

Nederlandse particuliere belastingplichtigen ruilen massaal het potlood en
papieren aangiftebiljet tegen de computer in. Uitgeverijen Elsevier, Kluwer en
de Belastingdienst zelf bieden programma's aan, waarmee de aangifte kan worden
geautomatiseerd. Verkoopcijfers van de uitgeverijen zijn onbekend, maar de
Belastingdienst zegt dat vorig jaar 760 duizend belastingplichtigen de gratis
aangiftediskette hebben gebruikt (op een totaal van 5,3 miljoen die een aangifte
moesten indienen). Het lijkt veilig te stellen dat meer dan een miljoen
Nederlanders de fiscus bedienen per computer.

De Belastingdienst biedt bovendien een unieke extra service: de aangifte kan ook
elektronisch worden verstuurd per modem. Geen blauwe (overigens portvrije)
envelop meer nodig. Hierbij past wel een waarschuwing. Vorig jaar bleken door
een computerstoring bij het centrale verzamelpunt in Apeldoorn modemaangiftes
verloren te zijn geraakt, zonder dat de dienst het opmerkte.

De getroffen belastingplichtigen kregen maanden later aanmaningen en
dreigementen met boetes thuisgestuurd. Alsnog moest de blauwe envelop worden
gebruikt. De Belastingdienst doet schimmig over dit schoonheidsfoutje. Volgens
de officiele woordvoering is er weinig aan de hand, ambtenaren binnen de dienst
spreken van 'tientallen gevallen'.

De aangifte is een kwestie van optellen en aftrekken. Verschillen tussen de
aangifteprogramma's behoren er dus niet te zijn, zeker gezien de rekenkundige
onfeilbaarheid van de computer. Maar niets is minder waar. Het computerblad PCM,
dat een apart center of excellence heeft ingericht voor financiele software,
trof grote verschillen aan tussen de diskettes van Elsevier, Kluwer en de
Belastingdienst. Belastingspecialist A. Greefhorst testte de programma's aan de
hand van een aantal standaardgevallen.

Voor uitkeringsgerechtigden is de Belastingdiskette de enige aanrader. In een
wat gecompliceerd maar realistisch model van Greefhorst (twee
uitkeringsgerechtigden die halverwege het jaar zijn gescheiden) rekent de
Belastingdienst een belastingvrije som van ruim 21 duizend gulden toe aan de
twee. De schijven van de uitgevers komen niet verder dan veertienduizend gulden.
Hun programma's bieden niet de mogelijkheid voor de extra vrije som die geldt
voor dit soort gevallen. Een foutje van 2600 gulden op de aanslag.

Het model 'Jan Modaal' toont ook aan dat de diskettes van Elsevier en Kluwer
extra geld kosten. Hier gaan de programma's in de fout met het verhoogde
reiskostenforfait, dat niet daar wordt toegekend waar het wel mag. Het scheelt
meer dan vierhonderd gulden op de aanslag.

Een alleenstaande workaholic met twee banen lijkt juist wel beter af met Kluwer
en Elsevier, zelfs ruim zeshonderd (Kluwer) tot tweeduizend (Elsevier) gulden.
Helaas, ook hier lijkt de fiscus het bij het rechte eind te hebben: de
uitgeverijen voerden te hoge aftrekposten op.

Volgens PCM is de Belastingdiskette de beste van de drie. Het programma is niet
alleen gratis (en te downloaden van de website van de Belastingdienst), maar ook
het gemakkelijkste in het gebruik. Helaas biedt de Belastingdienst op haar
diskette wel de minste keuze aan soorten aangiftebiljetten. En de fiscus levert
al helemaal geen vuistdik naslagwerk met tips en trucs.

Wie met uren speurwerk de laatste cent uit zijn aangifte wil wringen, kiest toch
maar voor de diskettes van Elsevier en Kluwer, in combinatie met hun almanakken.
Wel alles narekenen.

GRAPHIC: Alle belastinggidsen en -diskettes

Belastingen ; Nationale Economie ; Overheidsfinancien ; Betalingsverkeer ;
Economie ; Bedrijfstakken ; Bank- en Verzekeringswezen

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              103 of 140 DOCUMENTS

                                 de Volkskrant

                               February 24, 1998

Lokkertjes

SECTION: BINNENLAND; Pg. 3

LENGTH: 131 words


Arjan Ederveen, onder meer bekend als Peter van de Pood in VPRO's Borreltijd, is
de hoofdrolspeler in de nieuwe tv-serie van D66 over de Tweede
Kamerverkiezingen. D66 meldt dat de spotjes 'qua inhoud en vormgeving' op
Ederveens programma's 30 Minuten moeten lijken.

Lokkertjes (3)

Lokkertjes (4)

De gemeente luistert niet is de verzameltitel voor de protestsongs van de SP,
verzameld op een casettebandje met een geplette SP-tomaat op het front. Het
motto is Zing mee & Stem tegen. Het is de SP-manier om de thuisblijver over de
drempel te trekken en zijn stem te laten gebruiken. Tot en met 4 maart zijn de
songs (onder andere De gewone man, Het geld is op) te horen op de regionale
radiozenders.

Politieke partijen ; Politiek en Staat ; Binnenlandse Politiek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              104 of 140 DOCUMENTS

                                 de Volkskrant

                               February 19, 1998

Super-cd?

BYLINE: ROBIN GERRITS

SECTION: VOORKANT; Pg. 11

LENGTH: 785 words


Philips en Sony introduceren volgend jaar een nieuwe geluidsdrager die geluid
nog natuurlijker moet laten klinken. Een knieval voor de liefhebbers van de
geluidskwaliteit van de oude vinylplaten of iets geheel nieuws en beters? En
zitten we op die verbetering te wachten?

Uit de Philips-presentatie: 'Audiophiles and music lovers are seeking the next
level in digital audio reproduction. The Super Audio Compact Disc is the ideal
solution.'

W. Heijnemans van de afdeling systems, standards and licencing van Philips
vanuit Londen, waar de gezamenlijke presentatie met Sony plaatsvond: 'Enerzijds
voorziet de nieuwe geluidsdrager in multikanaalsweergave, wat ruimtelijker
klinkt. Anderzijds is er de sterk verbeterde geluidskwaliteit. Dat laatste zit
hem in de details en is echt voor de fijnproevers, want de cd is al heel erg
goed. Het direct stream digital-systeem zorgt inderdaad voor het verkrijgen van
een zo zuiver mogelijk analoog geluid. Dit komt zeker een stap dichter bij het
geluid van de bron. De verbeterde cd zal ook op een normale cd-speler het geluid
beter weergeven.'

Paul Solleveld van de Nederlandse Vereniging van Producenten en Importeurs van
beeld- en geluidsdragers: 'Ik vraag me af of de consument zit te wachten op een
betere versie van de cd. Ikzelf zal in elk geval niet volgend jaar een nieuw
apparaat aanschaffen. Binnen de NVPI is het nog geen onderwerp. Volgens mij is
de consument wel tevreden met het product. Of het een knieval is van de
producenten aan de liefhebbers van vinyl, dat geloof ik niet. Het verhaal dat
dat geluid zo veel warmer is, is toch ook wat achterhaald. Om dat geluid er uit
te halen moet je een draaitafel hebben van 20 duizend gulden. '

Bas van Putten, muziekredacteur van Vrij Nederland: 'De nostalgie van de
vinylplaat blijft. Vooral in het begin van de cd was de analoog opgenomen muziek
beter dan van de cd, die toen nog een bijna onnatuurlijke scherpte had. En de lp
blijft natuurlijk een raar mechanisch medium, waarbij er daadwerkelijk iets
resoneert. Dat mis je bij de cd. Maar de echte muziekliefhebber zal zijn
schouders ophalen om de zoveelste vernieuwing. Mij laat het volstrekt siberisch,
al zal ik er misschien niet aan ontkomen. Maar ik word wel weer op kosten
gejaagd door dat tuig, met zo'n nieuw apparaat. Ach, als ik wil genieten, ga ik
wel naar een concert waar ik echt wat van verwacht, en dat komt hoogst zelden
voor. Klassieke musici zal het onverschillig laten. Het gaat om de muziek. En
dan kan men een krakerige opname uit, zeg, '35 van Bachs cellosuites door Casals
prefereren boven een technisch perfecte cd.'

Cellist Pieter Wispelwey, in Belgie bezig met een nieuwe opname van Bachs
cellosuites: 'Of ik het jammer vind dat ik net deze nieuwe techniek mis voor
deze opname? Jawel, maar ik doe ze toch over vijf jaar weer opnieuw, dus... Nee,
grapje. Ik ben er altijd wat sceptisch over, die verhalen over een nog beter
product. Maar in het begin klonk het cd-geluid wel erg synthetisch. Ten opzichte
van analoge opnamen is het soms te verfijnd. Ik zit nu stukken af te
luisteren... Echt elke scheet die je laat, staat er op. Nou ja, die sowieso,
maar dus ook het in- en uitademen. Analoog opnemen is minder problematisch. Het
is natuurlijk allemaal prachtig voor de opnamen, maar de gewone man kan niet de
kapitale boxen kopen die nodig zijn om het er zo goed uit te krijgen. En dan is
er nog de ruimte zelf. Soms heb je in een studio waar je het minst van verwacht,
ineens de prachtigste akoestiek. Pretenderen natuurlijk geluid te laten horen,
is echt onzin. Daarvoor moet je er een concertzaal bij leveren.'

Tjako Fennema, hoofdredacteur van het blad Klassieke Zaken: 'Ik geloof er echt
niet in. Een substantiele verbetering van de geluidskwaliteit is gezwets. Ik ben
uit nostalgie liefhebber van vinylplaten, maar ook realist genoeg om te erkennen
dat de cd-technologie nu al veel overtuigender, zuiverder en herhaalbaarder is
dan van vinylplaten. Kijk, die lp's bevatten altijd een soort ruis, en die is
weldadig omdat die houvast geeft. De kilte van de cd is dezelfde als wanneer je
in een lege zaal van het Concertgebouw, zonder enig straatlawaai, zit te
luisteren. Dat heeft ook iets beklemmends. Natuurlijker geluidsweergave zal wel
een praatje zijn van marketingjongens om de verstokte vinyladepten te paaien.'

P. Vreugdenhil van cd-winkel Wijnands Van Hooff in Rotterdam: 'Als de media er
enthousiast over gaan schrijven, zullen er wel mensen zijn die het geld in hun
zak voelen branden en het ervoor over hebben. Maar verder moet ik het nog zien.
Vaak hangt er aan zo'n verbetering een erg stevig prijskaartje: dan is het tien
keer zo duur en twee keer zo goed.'

Robin Gerrits

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              105 of 140 DOCUMENTS

                                 de Volkskrant

                               February 16, 1998

Snelle groei SP heeft risico's

BYLINE: GERRIT VOERMAN

SECTION: SPORT KATERN; Pg. 7

LENGTH: 1716 words


Het gaat goed met de SP. De aantal kiezers en leden van de partij groeit als
kool. Gerrit Voerman meent echter dat de sociale homogeniteit van de partij
daardoor kan worden aangetast en de nieuwkomers zich niet zullen schikken in de
bestaande hierarchische verhoudingen.

'ONZE stoorzender mag zich verheugen in een groeiende populariteit. Al drie jaar
zijn we de snelst groeiende partij van het land.' SP-leider Jan Marijnissen kon
zich met recht op de borst kloppen op het congres van zijn partij: het gaat de
SP voor de wind. De partij is met een indrukwekkende opmars bezig: bij haar
debuut bij de gemeenteraadsverkiezingen van 1974 behaalde zij vijf zetels, in
1994 126 zetels.

Dat jaar bracht de partij met twee zetels in de Tweede Kamer ook de lang
verbeide landelijke doorbraak. Een jaar later volgde de eerste senator. De SP
staat er momenteel in de opiniepeilingen goed voor met zeven zetels. Naast de
electorale vooruitgang neemt ook het ledental flink toe. Waar vele andere
partijen reeds jarenlang met ledenverlies kampten, groeide de aanhang van de SP
van zo'n tienduizend in 1986 via 16 duizend in 1994 tot ruim 22 duizend begin
dit jaar.

Waar links en rechts met elkaar in het paarse kabinet samenwerken en zich minder
van elkaar onderscheiden, slaat de heldere, rode boodschap van de SP kennelijk
aan. Haar forse groei roept evenwel enkele fundamentele vragen op.

In de eerste plaats: wat zijn de oorzaken van dit succes?

Profiteert de SP vooral van de Amerikanisering van de politiek, waarbij het
imago van partijleider Marijnissen er meer toe doet dan het program, zoals Malou
van Hintum veronderstelt (Forum, 2 februari), of is er meer aan de hand?

En ten tweede: waar liggen de grenzen voor haar onstuimige expansie?

Zal de SP groeien tot 6 a 10 procent van de stemmen, zoals de
links-socialistische partijen elders in West-Europa waarmee Erik Meijer haar
vergeleek (Forum, 29 januari), of zal de SP eerder haar limiet bereiken?

De verklaring voor de succes-story van de SP bestaat naar mijn mening uit drie
samenhangende componenten: activisme, populisme en een anti-PvdA-opstelling.
Toen de partij eenmaal tot de Tweede Kamer doordrong, smaakte zij het genoegen
om over een aansprekend leider te beschikken.

De SP is bij uitstek een actiepartij. Recente voorbeelden zijn de campagnes
tegen de jaarlijkse huurverhoging, de invoering van de EMU en de groeiende
sociaal-economische tweedeling in de samenleving; en de actie voor de invoering
van een fonds voor asbestslachtoffers. Deze activistische inslag hangt nauw
samen met haar ontstaansgeschiedenis.

De SP stamt af van de maoistische oppositie in de CPN, die rond het midden van
de jaren zestig werd geroyeerd. Hoewel de SP naar verloop van tijd de
maoistische retoriek overboord zette, bleef zij zich in haar
anti-kapitalistische opstelling op de zogeheten 'massa-lijn' van Mao orienteren.
Dit leerstuk verplichtte de revolutionairen goed te 'luisteren' naar het volk.

De SP voerde al in de jaren zeventig allerlei acties in wijken en bedrijven
tegen concrete misstanden als woningnood, hoge huren en milieuvervuiling. Ook
stichtte zij gezondheidscentra in Oss en Zoetermeer. Door deze aanvankelijk op
de buurt gerichte maar later ook op landelijk niveau gevoerde directe
belangenbehartiging kon de SP al dan niet latente politieke onvrede mobiliseren.
De partij bouwde zo haar achterban eigenhandig op, doorgaans niet gehinderd door
andere politieke partijen die zich veel minder vaak in probleemwijken
vertoonden.

Het activisme van de SP ging vergezeld van een populistische instelling. Deze
lag eveneens in Mao's massa-lijn besloten. De partij beschouwde zich als 'stem
des volks'. Zij zou mede door haar acties zeer goed in staat zijn te weten wat
er onder de massa's leefde. Haar uitgangspunt was de in de wijken gepeilde
mening van de 'gewone' man - of althans de perceptie die de SP daarvan had. Deze
mening werd daarna min of meer tot richtsnoer of norm voor haar politieke
opstelling verheven.

Voorbeelden hiervan zijn te vinden in de toentertijd geruchtmakende brochures
over feminisme (1980) en gastarbeid (1983). De SP is hierbij altijd zeer beducht
geweest voor stellingnames die haar van de bevolking zouden kunnen isoleren.
Door haar voorgestelde oplossingen voor complexe maatschappelijke problemen zijn
soms erg eenvoudig en makkelijk.

Zo moeten bijvoorbeeld volgens het huidige concept-verkiezingsprogram de
inkomensverschillen sterk worden verminderd - het 'maximum-inkomen' mag hooguit
driemaal hoger dan het minimum liggen. De milieuparagraaf houdt de vervuilende
producenten verantwoordelijk voor alle ellende. Het consumentengedrag behoeft
niet te worden beinvloed, want: 'consumenten produceren geen afval. Zij houden
slechts over'.

Het activisme en populisme van de SP kreeg deels vorm in een scherpe
anti-PvdA-opstelling. Traditioneel beschouwde de SP de sociaal-democratie als
niet meer dan een reactionaire steunpilaar voor het kapitalisme; hooguit bereid
tot het wegvijlen van wat scherpe kantjes.

Toen de PvdA in 1989 met het CDA ging regeren, startte de SP een felle
anti-PvdA-campagne. Teneur van de kritiek was dat het bezuinigingsbeleid van het
kabinet 'de rijken rijker en de armen armer' zou maken. Mede doordat de PvdA als
gevolg van de impopulaire WAO-herziening in een diepe crisis was geraakt, kon de
SP bij de Kamerverkiezingen in 1994 in het parlement komen. De traditionele
electorale zuigkracht van de sociaal-democratie, die de SP als overwegend lokale
partij in het verleden zo vaak parten had gespeeld, was sterk verminderd; en
haar acties en campagnes hadden een einde gemaakt aan haar betrekkelijke
landelijke onbekendheid.

Het suces van de SP lijkt vooral te zijn gebaseerd op haar optreden als actie-
en protestpartij. Haar proteststrategie - 'stem tegen, stem SP' - slaat aan,
maar herbergt echter ook gevaren: het wapen kan immers bot worden. Op
gemeentelijk niveau werpt deze 'tegen'-opstelling vrucht af zolang de SP geen
bestuursverantwoordelijkheid draagt. Maar met het toenemend zeteltal komt het
moment dat toetreden tot het gemeentebestuur niet te vermijden zal zijn. Na de
raadsverkiezingen van 1994 was dit punt nog niet bereikt: de SP bleek in geen
enkele gemeente politiek bereid of in staat om toe te treden tot het college van
B&W. Dit leidde ertoe dat de SP in een aantal gemeenten als een van de grootste
partijen in de oppositie bleef.

Eind 1995 bleek voor het eerst dat SP-kiezers hun bekomst hadden van deze lijn.
Bij tussentijdse raadsverkiezingen in Boxtel kwam de SP maar met een zetel in de
nieuwe gemeenteraad, terwijl zij er in de oude raad van Boxtel vijf had. Intern
werd het verlies mede toegeschreven aan de 'wethouderskwestie'. Veel SP-kiezers
zouden zijn thuisgebleven omdat hun partij na de winst bij de raadsverkiezingen
van 1994 er niet in was geslaagd om door te dringen tot het college van B&W.
Hierdoor was de indruk ontstaan 'dat de SP de spelbreker was. Daar betalen we nu
de rekening voor', aldus een SP-raadslid.

Waarschijnlijk niet toevallig besloot het partijcongres een half jaar later om
de mogelijkheden te verkennen van het leveren van SP-wethouders. Vlak daarop was
het zo ver. Na een crisis in het college van de gemeente Oss vormde de SP in de
zomer van 1996 samen met de PvdA, D66 en een lokale groepering een nieuw
college.

Ook landelijk kan de proteststrategie minder effectief worden, al ziet het daar
momenteel nog niet naar uit. Met Marijnissen heeft de SP een goede electorale
troefkaart in handen. Uit kiezersonderzoek van de Volkskrant (4 oktober 1997)
bleek dat de SP-leider 'bekwaam en sympathiek' wordt gevonden.

Het is de vraag of dit voordeel in combinatie met de proteststrategie de SP
voldoende basis verschaft om zich te ontwikkelen tot een middelgrote partij die
zich op min of meer permanente basis ter linkerzijde van de sociaal-democratie
vestigt, zoals de West-Europese links-socialistische partijen waarop Meijer
doelde. De meeste van deze partijen weten slechts een kleine 'puur' groene
concurrent naast zich (zoals in Scandinavie), terwijl de SP in Nederland te
maken heeft met het gevestigde GroenLinks.

Een tweede risico voor de SP bestaat in haar als kool groeiende ledenaanhang.
Deze toename kan de sociale homogeniteit van de SP bedreigen. Marijnissen zei
ooit dat de arbeiders in de PvdA door het hoge percentage hogeropgeleiden uit de
partij werden weggejaagd. Iets vergelijkbaars zal zich niet direct bij de SP
voordoen, maar met de ledenaanwas verandert de sociale samenstelling van de
achterban eveneens.

Naast de fabrieksarbeiders, die de hoofdmoot uitmaakten, melden zich ook meer
leden afkomstig uit het onderwijs en de gezondheidszorg. Ook het aantal jongere
leden groeit. Op deze wijze neemt de sociale differentiatie in het ledenbestand
toe. In een vergelijkbare partij als de CPN leidde een dergelijke ontwikkeling
rond 1980 tot een tweedeling in haar achterban, die mede bijdroeg aan haar
ondergang.

Dit 'CPN-scenario' is bij een aanhoudende groei niet onvermijdelijk, maar ook
niet op voorhand voor de SP uit te sluiten. Daarbij komt dat nieuwkomers zich
vroeger of later mogelijk minder makkelijk in de tamelijk hierarchisch
partijstructuur zullen schikken, zoals ook in de CPN het geval was. Conflicten
in enkele SP-afdelingen lijken hierop mede terug te voeren.

Zowel extern (als gevolg van het 'uitwerken' van de electorale proteststrategie)
- als intern (door grotere sociale en politieke heterogeniteit in de
ledenaanhang) brengt het succes van de SP potentiele risico's met zich mee.
Kiezers en leden die zich nu in groten getale bij de partij melden, kunnen door
het manifest worden van deze ontwikkelingen weer opstappen. Mocht dit gebeuren,
dan wil dat zeker niet zeggen dat de SP van het toneel zal verdwijnen. Met haar
activisme springt de partij in een gat dat andere linkse partijen laten vallen;
daarmee is er in het Nederlandse bestel plaats voor een partij als de SP.

Gerrit Voerman is Hoofd van het Documentatiecentrum Nederlandse Politieke
Partijen van de Rijksuniversiteit Groningen. Hij bereidt een boek voor over de
geschiedenis van de SP

Campagnemateriaal van de SP. FOTO MERLIJN DOOMERNIK

Politieke partijen ; Politiek en Staat ; Binnenlandse Politiek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              106 of 140 DOCUMENTS

                                 de Volkskrant

                               February 12, 1998

Twee 'rechtszaakjes'? Daar ligt TNO niet wakker van

SECTION: BINNENLAND; Pg. 6

LENGTH: 1080 words


Onderzoeksorganisatie TNO zal zich binnenkort in twee zaken voor de rechter
moeten verantwoorden. De zwaar gesubsidieerde onderzoeksgigant zou bij de
afhandeling van kleine klussen nonchalant hebben geopereerd.

Van onze verslaggever

AMSTERDAM

In 1993 sloot Petrus Tiddo Nederhoed, inwoner van het Groningse Leek, een
werkzaam leven in de autobranche af met een vervroegde pensionering. Wat het
begin had moeten worden van een mooie levensnamiddag, werd echter een drama in
vele bedrijven met hemzelf en TNO in de hoofdrollen.

De eerste acte speelt op 23 september 1993. Op die dag bestelde Nederhoed bij de
firma Zweeds Home Nederland een prefab-woning: een ranke bungalow die in twee
maanden in elkaar kon worden geschroefd. Op 9 december 1993 werd de bouw door de
gemeente echter stilgelegd, omdat 'de onderhavige grondverbetering plaatselijk
meer affiniteit heeft met drijfzand dan met een redelijk verdicht zandpakket'.

De aannemer liet vervolgens aanvullende funderingswerkzaamheden uitvoeren, maar
die waren volgens de bouwkundig adviseur van Nederhoed van een bedroevende
kwaliteit. Om uit de impasse te geraken, vroegen de betrokken partijen aan TNO
Bouw te Delft een bindende uitspraak te doen over de deugdelijkheid van de
voorzieningen.

De opdracht werd door TNO in dank aanvaard, en er begon een lange weg, die vier
jaar later, in januari 1997, een voorlopig einde kreeg. Het gerechtshof in
Leeuwarden verklaarde in die maand het TNO-advies - gelet op zijn inhoud en
totstandkoming - 'van nul en gener waarde'. Al die tijd lag de bouw stil.

Al eerder had TNO zich schoorvoetend van het rapport gedistantieerd. Dat wil
overigens niet zeggen dat zij zich ook (mede) verantwoordelijk houdt voor de
schade die Nederhoed heeft geleden. Daarover gaat de ene rechtszaak waarin TNO
deze week wordt gedaagd.

De illusie dat hij Goliath ten val kan brengen heeft Nederhoed inmiddels
verloren. TNO is een grote organisatie die dit jaar ruim 346 miljoen gulden van
het ministerie van OCW ontvangt, en daarnaast hoopt voor nog eens een kleine
half miljard gulden aan contractonderzoek om te zetten. Maar het is ook een
verkokerde organisatie, met tientallen vestigingen die onderling weinig cohesie
vertonen. Van extern toezicht is geen sprake.

Dat ondervond ook de uitvinder (en docent aan een mts) Pierre Vergonet. In 1987
ontwikkelde hij in opdracht van rijwielfabrikant Batavus een
hoogrendementsdynamo, waarvan er jaarlijks zo'n 65 duizend zouden worden
geproduceerd. In het droomcontract dat Vergonet afsloot, was als ontbindende
voorwaarde opgenomen dat het beoogde rendement van zijn dynamo - zo'n 70 procent
- ook door een onafhankelijke instelling zou worden geregistreerd.

De opdracht werd gegund aan het TNO Instituut Wegtransportmiddelen te Delft. Die
besteedde ruim vijf maanden aan een onderzoek dat voor Vergonet een ongunstige
uitslag had. Zijn dynamo had in de Delftse proefopstelling het beloofde
rendement niet gehaald, en daarmee kwam ook het contract met Batavus te
vervallen.

Op basis van de summiere informatie die Vergonet bij TNO kon inwinnen over de
omstandigheden waaronder de metingen zijn verricht, concludeerde hij dat de
proefopstelling op twee essentiele punten ondeugdelijk was. Vergonet kreeg
bijval van onverwachte zijde: TNO Metaal in Apeldoorn. Dit instituut bevestigde
- niet wetende dat het hier ging om de beoordeling van een andere TNO-activiteit
- dat op de metingen nogal wat aan te merken was.

Tot een herziening van het oorspronkelijke testrapport is het echter nooit
gekomen. Op het voorstel van Vergonet om de kwestie aan het Nederlands Arbitrage
Instituut voor te leggen, reageerde TNO afwijzend, en op de klachtenregeling kon
de gedupeerde uitvinder om onverklaarbare redenen geen beroep doen.

Onwil om de metingen opnieuw te verrichten, ontmoette Vergonet overigens ook
buiten TNO. In enkele gevallen werd daarbij - aldus de uitvinder - als reden
opgegeven dat men de goede verstandhouding met TNO niet wilde ondermijnen door
de juistheid van haar bevindingen in twijfel te trekken.

Alleen de Delftse hoogleraar W.A.E. Deleroi bleek bereid om de dynamo van
Vergonet aan een aantal rendementstests te onderwerpen. Hij stelde vast dat het
ding ruimschoots voldeed aan de eisen van de opdrachtgever. Maar voor TNO geldt
tot op de dag van heden alleen de eigen waarheid. Vergonet heeft zich een
schadeclaim van 1,7 miljoen tegen TNO ingediend. Ziehier de tweede rechtszaak.

Groot is TNO, en machtig. Dat is ook de indruk van medewerkers van verschillende
wetenschapswinkels: universitaire instellingen die contractonderzoek verrichten
in opdracht van derden, overwegend particulieren. 'Het circuit waar TNO deel van
uitmaakt, heeft alle kenmerken van een old boys network', zegt een van hen, die,
net als de andere medewerkers van een wetenschapswinkel, niet met zijn naam in
de krant wil. 'Onderzoeksopdrachten worden in eigen kring uitgevoerd, buiten het
blikveld van derden. En dat wil men graag zo houden. En als er eens iets
misgaat, of men krijgt een proefopstelling niet rond, dan doet men een beroep op
deskundige relaties bij de universiteit. Iedereen in die wereld kent elkaar
immers. In de bouwsector heb je offertes, maar die transparantie ontbreekt in de
wereld van het toegepast onderzoek.'

Dat wil, zo beklemtonen de wetenschapswinkels, niet zeggen dat er in die wereld
stelselmatig wordt gesjoemeld of gesjacherd. De aandacht voor het detail - het
kleine onderzoek in opdracht van de gewone burger - schiet er echter weleens bij
in. En als TNO daarop wordt geattendeerd, is ze niet snel tot een mea culpa te
verleiden.

'Erkennen dat er fouten zijn gemaakt doet men niet graag. Men gooit er liever
een nieuw onderzoekje tegenaan. TNO heeft immers lange tijd technische
onfeilbaarheid belichaamd, en van dat zelfbeeld kom je niet zomaar af - gesteld
dat je dat zou willen', aldus de anonieme zegsman.

Bij TNO is men zich intussen van geen kwaad bewust. De afdeling voorlichting
zegt van niets te weten en de bedrijfsjuristen zeggen er niet van op de hoogte
te zijn dat TNO voor de rechter is gedaagd. En mocht dat wel het geval zijn, dan
wordt er ook niets gezegd. De rechter moet maar uitmaken of er van twee
bedrijfsongevallen sprake is. Vaststaat volgens de bedrijfsjuristen dat er bij
TNO geen sprake is van een structureel manco. Bij zo'n grote organisatie kijkt
met niet op van twee rechtszaakjes.

Strafrecht ; Recht ; Wetenschap en techniek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              107 of 140 DOCUMENTS

                                 de Volkskrant

                               February 12, 1998

Er zijn drank en drugs, maar erectie blijft uit

BYLINE: HEIN JANSSEN

SECTION: Kunst; Pg. 12

LENGTH: 572 words


Miep Brons speelt een bijrol als verkoopster in een herenmodezaak. Zowel de
inrichting van de winkel als het uiterlijk van Brons roepen herinneringen op aan
de Engelse tv-comedy Are you being served?, met Brons als de Hollandse Mrs.
Slocombe (I have to consider my pussy!).

Van onze verslaggever

Hein Janssen

AMSTERDAM

Gerardjan Rijnders, in het dagelijks leven artistiek leider van Toneelgroep
Amsterdam, past een petje en wordt in zijn kruis gegrepen door acteur Dik
Boutkan, die de andere klant speelt. Eenmaal weer buiten volgen ze elkaar tot in
het huis van Rijnders waar ze elkaar bespringen.

We doen wat we kunnen is de titel van een pornofilm gemaakt door theatermakers
Dik Boutkan en Martin van Poppel, met Rijnders in de hoofdrol. De premiere van
de film had dinsdag plaats in bar-cafe Cuckoo's Nest, een oude Amsterdamse
leerkroeg.

De trap die van de bar naar de kelder loopt, wordt door kenners the stairway to
Europe's largest playground genoemd. De kelder bestaat uit een aantal kleine
ruimtes waarin de moderne man met eigentijdse apparatuur aan zijn trekken kan
komen. Pis, poep, poppers, sperma en bier vormen hier het basismateriaal.

Vanwege de premiere mogen voor het eerst ook vrouwen naar binnen. De zaken gaan
overigens gewoon door, het libido laat zich niet temmen door premieregasten. Uit
verschillende ruimtes klinkt het geluid van flinke meppen op een blote reet en
van klaterende stralen pis.

Die geluiden komen goed van pas, want We doen wat we kunnen is een stomme film.
De inleidende scenes van deze 85 minuten durende film hebben plaats in Cuckoo's
Nest zelf, waar Joop Admiraal een intens weemoedige bezoeker is en Hein van der
Heijden de barman waar niet alleen Oscar Wilde voor zou vallen.

Maar verreweg de meeste handelingen spelen zich af in de huiskamer van Rijnders
waar hij en Boutkan bier drinken, blowen, poppers en cocaine snuiven en dat
alles in de hoop in een geile roes te geraken. De spelletjes bestaan uit eieren
in een onderbroek stoppen en dan stuk knijpen, pissen in een volle asbak en
Rijnders probeert ook een replica van Michelangelo's David bij Boutkan naar
binnen te duwen. Maar erecties blijven uit, de blikken leeg. Deze treurigheid
wordt samengevat in de scene waarin ze condooms om hun slappe piemels doen.

We doen wat we kunnen is overduidelijk bedoeld om die treurigheid te tonen. Het
is bewust een antipornofilm en ook een beetje kunst natuurlijk. Daarom lijkt de
setting zo op oude Fassbinderfilms en de montage op de undergroundmovies van
Andy Warhol.

Misschien is de premieregast zelf ook wel onderdeel van die kunst. Dik Boutkan
maakt tijdens de vertoning foto's van het publiek, Van Poppel loopt met een
camera rond. Dat materiaal zal wel gebruikt worden bij het volgende project in
deze zoektocht naar de zin van het bestaan van de hoofdstedelijke homoseksueel.

De bijeenkomst in Cuckoo's Nest heeft nog het meest weg van een
locatievoorstelling waarop Hollandia jaloers kan zijn. Dit is nog eens theater
tussen het gewone volk! Melige premieregasten en mannen die op iets anders uit
zijn. Film en werkelijkheid vallen hier samen in een amechtige poging te
ontsnappen aan de vreselijke alledaagsheid.

Na afloop krijgen we een kleurplaat mee naar huis.

We doen wat we kunnen is vanavond, vrijdag en zaterdag te zien in Frascati
Amsterdam (met live-geluiden).

Seksualiteit ; Maatschappij ; Sociaal Cultureel

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              108 of 140 DOCUMENTS

                                 de Volkskrant

                                February 7, 1998

'PvdA mist hartstocht en vuur van vroeger'

SECTION: TRAJECT; Pg. 5

LENGTH: 1046 words


Als het aan de achterban van PvdA en VVD ligt, bloeit er na de
Tweede-Kamerverkiezingen op 6 mei opnieuw iets moois op. De Volkskrant peilt
samen met het marktonderzoekinstituut NIPO en de Universiteit van Amsterdam de
gemoedsrust van de kiezer. Afgelopen december bleek er vertwijfeling bij CDA en
D66. Vandaag: de onvermijdelijke knuffelpartij tussen twee giganten.

Er twinkelen lichtjes in de ogen van de 38-jarige wetenschapper: 'Toen Kok sprak
over die koerswinsten met opties van managers, en het had over
'exhibitionistiche verrijking', kreeg hij weer die rode kleur.' De PvdA-kiezers,
met elkaar in gesprek, zijn het eens: Kok is een echte premier, vliegt als een
statige 'adelaar' boven de partijen, 'verdedigt zijn kudde' en is, leert de
peiling onder de achterban, een rustige maar machtige leeuw. Maar als het
eropaan komt ook 'een man voor de arbeider'.

De PvdA-kiezer is gelukkig met Kok. Bijna iedereen wil dat hij premier blijft.
Zelfs als de VVD de grootste partij wordt, vindt tweederde van de PvdA-kiezers
dat Kok terug moet keren.

Er bestaat redelijke tevredenheid over de partij. 'De gewone man kan nog steeds
een belegde boterham krijgen bij de PvdA', zegt de wetenschapper. Toch zijn er
in de zaal afkeurende geluiden te horen. 'Ze zijn kleurlozer geworden'; 'het is
een beetje mat'; 'een paar schreeuwers erbij zou positief zijn.'

Het is ook nooit goed. Heeft de PvdA net het drama van de WAO-crisis uit 1993
verwerkt, en dan zegt een kiezer: 'Er mag wel wat meer chaos en rumoer zijn in
de partij. Zo'n Rottenberg, die was tenminste een beetje wild.' 'Laten ze ook
maar eens als een olifant door de porseleinkast lopen, kijken wat er dan
gebeurt.'

Bijna 40 procent van de PvdA-kiezers uit de representatieve steekproef
onderschrijft de stelling dat de PvdA 'het vuur en de hartstocht van vroeger
mist'. Van de potentiele PvdA-kiezers vindt een duidelijke meerderheid (67
procent) dat 'het opkomen voor de sociaal zwakkeren' meer aandacht moet krijgen.

Het is Kok die, hoewel 'degelijk, maar saai', veel goed maakt. 'Hij staat boven
de partijen.' 'De PvdA is betrouwbaar, en dat komt door Kok. Ik zou mijn
portemonnee wel aan hem toevertrouwen.' Het matte profiel van de partij wordt
Kok niet verweten: 79 procent vindt dat 'het gedegen, rustige en realistische
optreden van de PvdA' wel aanspreekt. Dat mag als verdienste van Kok worden
beschouwd.

Maar de partij kan beter niet op haar lauweren gaan rusten. 'Als de PvdA toch
wel de grootste wordt, dan stem ik GroenLinks' zegt de huisvrouw. 'Mijn man is
al SP gaan stemmen, omdat de PvdA zo vlak wordt.' De PvdA heeft last van
concurrentie ter linkerzijde.

De steekproef geeft aan dat het gevaar reeel is. De stelling 'Als ik zeker zou
weten dat de PvdA de grootste partij zou worden, dan stem ik veel liever op
GroenLinks of de SP', wordt door 17 procent van de potentiele PvdA-kiezers
onderschreven. Afbrokkeling op de linkervleugel zou de PvdA drie tot vijf zetels
kunnen kosten.

Om de nek-aan-nek-race van de VVD te kunnen winnen, heeft de PvdA de mogelijke
overlopers naar links nodig. De partij wil deze kiezers binden door straks de
machtsvraag te stellen: wilt u Kok terug als premier, maak ons dan de grootste
partij. Met name de mogelijke GroenLinks-stemmers zijn daar wel gevoelig voor.

Maar de enorme populariteit van Kok als premier onder alle kiezers vormt juist
een onverwacht blok aan het been in deze machtsstrijd. Ook de VVD-stemmers
willen Kok terug als premier, zelfs als de eigen partij de grootste wordt.
Bolkestein speelt daar handig op in: ook van hem mag Kok weer de baas worden van
het land. Daarmee dreigt de machtsvraag een tandeloos wapen in de handen van de
PvdA te worden.

De concurrentie is niet te veronachtzamen. 'Ik heb wel bewondering voor
Marijnissen', zegt een 35-jarige sociaal onderzoekster over de SP-partijleider.
Een niet te negeren deel van de achterban wil meer linkse thema's. Zo blijkt dat
maar liefst een kwart de fiscale aftrek van de hypotheekrente voor huiseigenaren
wil beperken. Het PvdA-congres wilde dat drie weken geleden ook, maar Kok stak
daar een stokje voor. SP en GroenLinks kunnen op dat thema scoren bij
PvdA-afvalligen.

Een klassiek PvdA-thema als opkomen voor sociaal zwakkeren moet ook meer
aandacht krijgen. Maar voor andere sociaal-democratische stokpaardjes lijkt het
enthousiasme te tanen. Aan de bestrijding van de werkloosheid en aan
milieubeleid hoeft een nieuw kabinet niet veel meer te doen dan nu. Liever ziet
een meerderheid van de PvdA-stemmers meer nadruk op thema's als meer geld voor
gezondheidszorg, veiligheid op straat, verbetering van de infrastructuur en
lastenverlichting voor burgers.

De PvdA-stemmer is redelijk tevreden over het paarse kabinet. Sommigen
constateren wel iets te veel neoliberale trekjes. En: 'Het lijkt wel of de
ideologie het altijd verliest van het geld', zegt een 40-jarige
automatiseringsdeskundige. De PvdA-stemmers waarderen met een cijfer van 6,9 het
kabinet nog steeds positief, al is het wel beduidend lager dan de 7,6 uit het
onderzoek van september, toen er een hoerastemming was over de Miljoenennota op
Prinsjesdag.

Het CDA is nog steeds geen alternatief, slechts eenvijfde van de achterban wil
terug naar de tijd van Lubbers en Kok. 'Het is goed dat het CDA buitenspel
staat', en Jaap de Hoop Scheffer trekt ook niet: 'Kleurloos'.

Er klinkt medelijden door in de uitspraken als D66 ter sprake komt. 'Ze hebben
het meeste moeten inleveren', zegt een 44-jarige beheerder van een
sportinstelling. D66-lijsttrekker Els Borst is wel 'kundig', maar ook 'te zacht,
te lief'. 'Niet iemand die op een stoel gaat staan om de zaal toe te spreken.'

De wetenschapper: 'Zonder D66 zou een paars kabinet geen vier jaar bestaan.'
Volgens hem zouden PvdA en VVD zonder de 'brugfunctie' van D66 te veel tegenover
elkaar staan. Niet iedereen deelt die mening: 'Even leek het ergens op met D66,
maar toen het erop aankwam, werden ze weer weggevaagd. Ik zie het niet', zegt de
planoloog.

Ondanks het kleurloze profiel van D66 vinden de kiezers van de PvdA dat D66
onmisbaar is voor een nieuwe paarse coalitie. Paars moet ook in de volgende
periode een triootje blijven.

Politieke partijen ; Politiek en Staat ; Binnenlandse Politiek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              109 of 140 DOCUMENTS

                                 de Volkskrant

                                February 7, 1998

Jan Modaal profiteert niet van de welvaartsstijging

SECTION: U-PAGINA; Pg. 21

LENGTH: 1082 words


Het gaat goed met het poldermodel. Iedereen moet meedelen in de welvaart. Dat
verkondigt Kok steeds: 1998 zal het jaar van oogsten worden! Kennelijk weet zijn
linkerhand niet dat hij met de rechterhand aan het graaien is. Ik ben 63 jaar
oud. Vanaf 1950 heb ik in de bouw gewerkt. Toen ik 57 werd, kon ik in de VUT.
Gezien mijn gezondheid was ik er aan toe.

Op 19 januari ontving ik een brief van het Sociaal Fonds Bouwnijverheid, waarin
stond dat mijn VUT-uitkering met 1,56 procent verhoogd zou worden. Inderdaad,
het bruto bedrag wordt met 59,24 gulden verhoogd, netto krijg ik maar 5,36
gulden meer. De regering ziet dus kans om van de mij toekomende verhoging 53,88
gulden in te pikken.

Wat maakt Kok waar van zijn (begrotings)verhaal van lastenverlichting en
inkomstenverbetering voor iedereen? Dat verhaal wordt door deze gegevens
duidelijk naar het land der fabelen verwezen. Kennelijk geldt
inkomstenverbetering niet voor Jan Modaal!

In het verleden, en dat doe ik nog, heb ik mij naast mijn werk ingezet voor de
gemeenschap, zodanig dat het de Koningin heeft behaagd om mij te benoemen tot
Ridder in de orde van Oranje Nassau. Dat de landelijke gemeenschap mij de
inflatiecompensatie niet meer gunt, is triest.

ETTEN F.A.C. van Loon

Middengroepen

'Dankzij de middengroepen kunnen de uitkeringen worden betaald', zo sprak
Bolkestein in Papendal. En gelijk heeft'ie! Door het liberale beleid van het
paarse kabinet kunnen de mensen met de hoge inkomens nog steeds profiteren van
heel veel aftrekposten. En die hogere inkomensgroepen betalen daarom maar in
zeer geringe mate mee aan de Nederlandse samenleving!

HOUTEN Wouter van Kouwen

Miskleun

Het wordt hoog tijd dat minister Melkert de sommen van zijn ambtenaren eens na
gaat rekenen. Volgens hen zullen de meeste werknemers, uitkeringstrekkers en
gepensioneerden dit jaar toch meer te besteden hebben dan vorig jaar (de
Volkskrant, 27 januari). Als de Tweede-Kamerleden deze rekenvellen gaan wegen,
hoop ik dat zij beter kunnen rekenen, maar vooral ook eens navraag doen bij het
'klootjesvolk'. Dat let op netto bedragen en heeft lak aan al die ingewikkelde
constructies van toe- en afslagen.

Mijn maat was al bijna vol na het debacle met de privatisering van WAO en
ziekenkosten-verzekering, maar door deze miskleun is de maat nu overgelopen. Ik
bedank als lid van deze PvdA. Kan ik mijn contributie aanwenden om mijn inflatie
een beetje te bestrijden. Zelfredzaamheid, daar zijn deze sociaal-democraten
toch gek op? Maar na meer dan 35 jaar lidmaatschap doet dat wel pijn.

Of Kok, Melkert en Vermeend er op afgerekend worden, zal de komende verkiezingen
blijken. Als zij willen erkennen fouten gemaakt te hebben en als zij kans zien
om die voor de verkiezingen te herstellen, dan is er misschien nog hoop. Dat zal
ook bepalend zijn voor mijn stem.

HUIZEN Joop Hager

Fors

Eind vorige week kreeg ik, 67 jaar, mijn pensioen over januari 1998 uitgekeerd
(ik heb AOW plus pensioen). Tot mijn verbijstering bleek de maandelijkse
pensioenuitkering 125 gulden netto minder dan vorig jaar.

Volgens een toelichtende brief van de pensioenuitkeerder is de forse daling van
mijn netto-inkomen vooral het gevolg van wijziging van tariefgroep voor de
inkomstenbelasting, van groep 1 naar de nieuwe groep 0 (geen belastingvrije som
meer). Zekerheidshalve informeerde ik bij de belastingdienst. Overgang van
tariefgroep 1 naar 0 was juist. Bij de dienst echter was men ook verbaasd over
de wel heel forse daling van mijn inkomen, men wist niet beter dan dat er in het
algemeen sprake is van rond de 50 gulden vermindering bij ouderen met zowel AOW
als pensioen.

Ik begrijp totaal niet wat het huidige kabinet heeft bezield om uitgerekend
65-plussers met AOW en een redelijk pensioen (waar ze zelf voor zorgden door
langdurig pensioenpremie te betalen!) van een deel van hun inkomen te beroven.

's HEERENBERG J.C.H. Kops

Opgewonden

De mist omtrent mijn inkomsten 1998 is opgetrokken. Na een verheugende stijging
van 1,14 gulden per maand van mijn AOW kwam vandaag de afrekening van het
aanvullende pensioen met een vermindering van 20,86 gulden, zodat het eindbedrag
een inkomstenvermindering van 19,72 per maand te zien geeft.

Wanneer wij gelijk willen blijven met het vorige jaar, is een
inkomstenverbetering van 2,5 procent nodig om de prijsstijgingen op de vangen.
Dat is modaal gesproken 60 gulden netto per maand meer. Wanneer wij Kok aan zijn
woord houden, zou om werkelijk een beetje mee te profiteren van het alom
bejubelde poldermodel een twintig gulden per maand erbij toch niet te veel
gevraagd zijn.

In Amsterdam is in een huis-aan-huisblad bekendgemaakt dat de gemeentelijke
belasting met honderd gulden per jaar daalt. Maar er wordt geen woord gerept
over de 200 gulden waterschapsbelasting die plotseling in uitgestrekte delen van
de stad betaald moet worden.

Wat me bijzonder ergert is het gemak waarmee het kabinet zich van deze
inkomstenkwestie afmaakt. Vergissingen, nadere berekeningen, correcties in maart
of glasharde ontkenningen. Meer kon er niet af. In de Tweede Kamer zitten 150
leden, die nu opgewonden vragen gaan stellen. Is er bij geen enkele fractie een
deskundige die dit van tevoren had kunnen doorberekenen?

AMSTERDAM Max van den Berg

Extra

Ik durf het eigenlijk niet hardop te zeggen, maar mijn salarisstrook over
januari viel mij helemaal niet tegen. Alleen door de invoering van diverse
overheidsmaatregelen ben ik er 100 gulden op vooruitgegaan. De inflatiecorrectie
en eventuele salarisverhoging gaan voor mij pas in mei in. Toch nog even voor de
zekerheid de salarisadministratie gebeld! Misschien verkeer ik als een
alleenstaande werkende moeder met drie kinderen eindelijk in een bevoorrechte
positie. Voordat het toch allemaal een vergissing blijkt te zijn (of de
kinderopvang haar inkomensafhankelijke tarieven aanpast) hebben we het extra
geld lekker al uitgegeven en zijn naar alle drie de uren van Titanic geweest!

AMSTERDAM Thea Janssen

Tabellen

Door de nieuwe belastingtabellen van het ministerie van Financien is mijn
netto-uitkering van het PGGM vanaf 1 januari met ruim 100 gulden per maand
verminderd. Dit is in tegenspraak met de bewering van staatssecretaris Vermeend
dat iedereen er met deze tabellen er op vooruitgaat. Waarschijnlijk heeft hij
het te druk met de door Kok beschermde topinkomens, die geen enkele aftopping
van hun hypotheekrente mogen ondergaan.

HOOFDDORP Piet van Gemst

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              110 of 140 DOCUMENTS

                                 de Volkskrant

                                February 6, 1998

De gewone man

BYLINE: NANDA TROOST

SECTION: SERVICE; Pg. 17

LENGTH: 422 words


Vandaag de dag eet de gewone man alles, of zou in elk geval alles kunnen eten.
De strijd om het bestaan speelt zich hooguit nog af op de parkeerplaats nabij de
supermarkt waar auto's wachten om zich in de vrijgekomen parkeerplaats te
dringen. Waarna er aansluitend kan worden geduwd om het laatste
boodschappenkarretje.

Hoe hielden onze voorouders zich in leven? Daaraan is vanaf morgen een expositie
gewijd in het Culinair Museum in Amersfoort. Wat de pot schaft is samengesteld
in samenwerking met het Nederlands Centrum voor Volkscultuur in Utrecht en is te
zien tot en met 19 april.

Het conserveren van voedsel is een van de hoofdthema's van de tentoonstelling.
Het verklaart tegelijk de Nederlandse voorliefde voor stamppotten. Vijf keer per
week een stamppot voorzetten was in het begin van deze eeuw nog heel gewoon.
Groenten werden gezouten om ze te kunnen bewaren voor de winter. En die smaak
trok nooit meer weg. Met aardappels kon het zout nog enigszins worden
geneutraliseerd, vandaar de stamppot.

Op de eerste plaats werd er natuurlijk met de seizoenen meegegeten; dus sla in
de zomer, peen en kool in de winter. Maar wat er werd geoogst en geslacht, werd
gezouten en gedroogd. Vlees en sommig fruit hing aan touwen en haken aan het
plafond van de woonkamer te drogen. In de schouw in de woonkamer werden spek,
ham en ander vlees gerookt. Graan werd opgeslagen op zolder. Aardappelen gingen
de koele kelder in, of verdwenen zo lang onder de bedstee.

Het conserveren van voedsel is nog tot in de jaren vijftig een intensief karwei
gebleven. Na de Eerste Wereldoorlog werd wecken populair. Groente die eerst werd
geblancheerd, werd in glazen potten in de weckketel gezet die de potten vacuum
trok. Daardoor kon er niet alleen de hele winter van worden gegeten, de groente
behield ook z'n verse smaak. Tot in de jaren zestig - toen de diepvriezer werd
geintroduceerd - bleef wecken populair.

Voor de kok van vandaag een moderne variant op een ouderwets vierpersoons
winterprakje: stamppot van wittekool met kruidenkaas.

Schil 1 kilo vastkokende aardappelen, snijd ze in blokjes en kook ze gaar. Snijd
de stronk uit 1 witte kool en snijd de groente in reepjes. Breng de kool met een
laagje water in de pan aan de kook en laat vijf minuten doorkoken. Giet de
aardappelen af, stamp ze fijn en roer 50 gram margarine en 1 deciliter melk door
de aardappelen. Giet de kool af, meng door de puree en roer 200 gram zachte
kruidenkaas door de stamppot. Breng op smaak met zout en peper.

Nanda Troost

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              111 of 140 DOCUMENTS

                                 de Volkskrant

                                February 5, 1998

VOORAF, ACHTERAF

BYLINE: MARCEL VAN DAM

SECTION: SPORT KATERN; Pg. 36

LENGTH: 839 words


BIJ de komende verkiezingen voor de Tweede Kamer is er eigenlijk maar een ding
interessant: wordt Bolkestein aanvoerder van de grootste partij of Wim Kok. Wat
de uitkomst ook zal zijn, iedereen heeft daarna natuurlijk de verklaring paraat.
Want achteraf zijn verkiezingsuitslagen altijd heel logisch.

Zou je die logica ook kunnen toepassen op veronderstelde verkiezingsuitslagen?
Bijna iedereen, ook ik, gaat er van uit dat Kok de verkiezingen zal winnen. Maar
stel nu eens dat Bolkestein wint en de VVD de grootste partij zou worden, waar
zou die overwinning dan aan kunnen worden toegeschreven?

Iedere verklaring van de verkiezingsuitslag moet uitgaan van het gegeven dat
door de jaren heen de kwantitatieve verhoudingen tussen links en rechts onder
het electoraat nauwelijks veranderen. Met andere woorden: mensen die PvdA, D66
of linkser stemmen, zullen niet zo gauw verhuizen naar CDA, VVD of partijen
rechts daarvan. En omgekeerd!

Als Bolkestein zou winnen, zou hij dat in de eerste plaats danken aan de
strategie die het CDA heeft gekozen om programmatisch meer in de richting van de
PvdA op te schuiven. De VVD en het CDA zijn al sinds het bestaan van het CDA
elkaars belangrijkste concurrenten. Door de bank genomen verliest de VVD als het
CDA wint en omgekeerd.

Vooral aan de rechterzijde van het CDA worden veel stemmen uitgewisseld met de
VVD. Bij de laatste Kamerverkiezingen was het vooral de ruzie tussen Brinkman en
Lubbers die de kiezers met bakken naar de VVD joeg. Door naar links op te
schuiven loopt het CDA de kans dat die kiezers niet meer terugkomen.

In de tweede plaats zou Bolkestein zijn overwinning danken aan zijn durf om zich
te profileren. Het politieke optreden van zijn concurrenten wordt vooral
gekenmerkt door risicomijdend gedrag. Niet alleen hebben alle grote partijen
zich programmatisch in het midden genesteld, maar behalve Bolkestein mijden tot
dusver alle lijsttrekkers ook iedere stellingname of uitspraak waarmee ze zich
zouden kunnen onderscheiden van de anderen.

Grote groepen kiezers vinden het maar wat leuk als iemand knuppels in het
hoenderhok gooit. Hoe vaak hoor je mensen niet zeggen: 'ik ben het niet altijd
met hem eens, maar hij durft het tenminste te zeggen'.

In de derde plaats zou een eventueel succes van Bolkestein te danken zijn aan
zijn uitspraak dat hij niet per se premier hoeft te worden als de VVD de
grootste partij wordt. Na de verkiezingen zal die uitspraak nog van weinig
betekenis zijn. Want natuurlijk wil Bolkestein premier worden. En natuurlijk zal
de PvdA niet de prijs willen betalen die verbonden is aan een door de VVD
geschonken premierschap voor Kok.

Maar Bolkestein heeft met zijn schijnbare koningsoffer bereikt dat de mensen die
hem het premierschap niet toevertrouwen, en dat zijn er heel veel, niet per se
naar Kok hoeven te vluchten.

Als Bolkestein er in slaagt de VVD de grootste te maken, heeft Kok de
verkiezingen verloren. Welke fouten zouden er aan dat eventuele verlies worden
toegeschreven? Een fout, een blunder zelfs, is al gemaakt. Vier jaar lang heeft
de PvdA er in het kabinet naar toe gewerkt dat in het laatste jaar met name de
laagste inkomens er relatief flink op vooruit zouden kunnen gaan. Dat is gelukt
en daar werd flink over van de toren geblazen.

Nu weet iedereen die zich wel eens met inkomenspolitiek heeft bezig gehouden dat
koopkrachtvergelijkingen tussen kalenderjaren door allerlei overloopeffecten erg
ingewikkelde rekensommen vergen. Voor de gewone burger is beslissend wat er op
zijn loonstrook staat. Ieder jaar opnieuw leidt dat tot grote misverstanden.
Uitgerekend deze januarimaand had de PvdA-minister van Sociale Zaken dat
misverstand moeten voorkomen. Het is zeer de vraag of hij de aangerichte schade
nog kan herstellen.

Een andere grote fout die Bolkestein aan de overwinning kan helpen is een te
krampachtige koers van de PvdA op het politieke midden. Natuurlijk zijn daar de
meeste potentiele kiezers te vinden. Maar dat geldt voor alle vier grote
partijen. Als een te krampachtige middenkoers er toe zou leiden dat de PvdA
massaal bij D66 kiezers weghaalt en er ongeveer evenveel weer moet afstaan aan
GroenLinks en de SP, dan hoeft de VVD nauwelijks nog iets te doen om de grootste
te worden.

Ik heb de indruk dat bij de campagnemakers van de PvdA dat gevaar wordt
onderschat. Het is niet voldoende om straks in de campagne duidelijk te maken
dat de programma's van GroenLinks en vooral de SP niet realistisch zijn. Ik
spreek te veel mensen die dat ook wel weten, maar die vinden dat het nodig is
dat er wat meer linkse geluiden worden gehoord.

De reden waarom ik toch gok op een overwinning van Kok is in de eerste plaats
Kok zelf. Hij is een formidabele campaigner die er in moet kunnen slagen een
flink deel van het vertrouwen dat hij geniet om te zetten in stemmen voor zijn
partij. Bovendien is dat vertrouwen zo groot dat hij zich best kan permitteren
zich naar links net zo te profileren als Bolkestein dat naar rechts doet.

Politiek en staat

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              112 of 140 DOCUMENTS

                                 de Volkskrant

                                February 5, 1998

Noren lopen weg met langlaufer Daehlie

BYLINE: ROLF BOS

SECTION: SPORT KATERN; Pg. 36

LENGTH: 926 words


Bjrn Daehlie (30) is samen met Clas Thunberg en Eric Heiden de succesvolste
mannelijke olympische wintersporter uit de geschiedenis. Vijf gouden medailles
veroverde de Noorse langlaufer in totaal bij de Spelen van Albertville en
Lillehammer. In Nagano verschijnt hij opnieuw aan de start.

AAN DE VOET van de barse Dachstein was Bjrn Daehlie half januari plotseling
verdwenen. Er stonden nog twee wereldbekerwedstrijden op het programma, maar de
vijfvoudig olympisch kampioen uit Nannestad verscheen niet meer aan de start in
het Oostenrijkse Ramsau.

'Wat ziekjes', heette het in het korte persbericht dat coach Rste deed uitgaan.
'Bjrn is terug naar Noorwegen om uit te rusten. Het kan hem de eerste plaats in
het klassement van de wereldbeker kosten, maar Nagano is nu even belangrijker.'

Ziekte voorwendend vlak voor een groot toernooi, het lijkt een beproefd Noors
recept. Welke Nederlandse schaatsfan herinnert zich niet de weken voorafgaand
aan de Spelen van Lillehammer? Johann Olav Koss was niet in vorm: ziek, zwak en
misselijk. De mysterieuze wederopstanding kwam op het juiste moment, tot
frustratie van de Nederlandse schaatsers.

Langlaufer Daehlie lijkt volgens datzelde scenario te werken. De laatste jaren
was hij vlak voor de grote evenementen steeds van slag. Vorig jaar, voorafgaande
aan de WK Noordse discplines in Trondheim, kampte hij ook met
gezondheidsproblemen. Maar in februari 1997 stond 'De Beer' er weer. Voor het
uitzinnige thuispubliek grossierde de skiloper in medailles.

Daehlie is een van de meest succesvolle mannelijke olympische wintersporters uit
de geschiedenis. De eerste plaats op de ranglijst (vijf gouden medailles,
behaald bij de Spelen van Albertville en Lillehammer) deelt hij met de
legendarische schaatsers Clas Thunberg en Eric Heiden. In Nagano kan hij de
ultieme nummer een passeren: Lidija Skoblikova die zes gouden plakken in haar
bezit heeft.

Daehlie is een fenomeen in Noorwegen, het land waar het langlaufen als
wedstrijdsport is ontstaan. In 1868 kwam een groep boeren uit de streek
Telemark, zich voortbewegend op ski's, door de sneeuw naar de hoofdstad. Hun
manier van voortbewegen werd een rage.

Ontdekkingsreiziger Fridtjof Nansen, die de techniek van de Telemarkers had
geleerd, gleed in 1888 over Groenland. In 1905 ging de avonturier, die ook
politicus was, in Denemarken op zoek naar een koning voor het net onafhankelijke
Noorwegen. Nansen vond in Kopenhagen een willige prins Karel, die in Noorwegen
gekroond werd tot Haakon VII. Het eerste dat de nieuwe vorst leerde was
langlaufen.

De bossen van Oslomarka bij Oslo vormen het centrum van Noors skivermaak:
temidden van het 'gewone' volk draaien ook Daehlie en de met topsport gestopte
Vegard Ulvang (The Terminator) daar hun trainingsrondjes. Het tweetal is
populair. Voor de Noorse televisie presenteren ze een programma: 'De jongens.'
Ze reizen daarvoor de hele wereld over en gaan op bezoek bij andere
top-langlaufers.

In het land waar ieder kind langlauft, is elk seizoen voldoende aanwas voor het
nationale team. De onderlinge concurrentie is moordend. Als jochie langlaufte
Daehlie bij de Nannestad Skiklub, maar hij viel daar niet meteen op. Hij deed
bovendien aan meer sporten; hij liep hard, voetbalde en deed 's winters ook nog
aan schansspringen. Toen hij veertien was koos hij voor het langlaufen.

Daehlie, die in 1987 het nationale team haalde, traint onmenselijk hard -
lopend, op de ski's, of op de fiets is hij 'in totaal vier maal de wereld rond
geweest'. Hij is 850 uur per jaar actief, in de besneeuwde bergen, op de
atletiekbaan, in het krachthonk; zelfs 's nachts is hij met een hoofdlamp op de
steile heuvels van Maura te vinden.

Bjrn Daehlie - die in zijn vrije tijd jaagt en vist - zal altijd benadrukken dat
hij niet alleen verantwoordelijk is voor zijn successen: 'Ik maak deel uit van
een team.' De wetenschappelijke begeleiding is uitmuntend. De Noren dwepen met
langdurige hoogtestages, 'De Beer' heeft zelfs geslapen in een speciale
onderdruk-camper die in zijn tuin werd geplaatst, om de effecten van hoogte te
imiteren. Toen hij daarvoor echter publiekelijk werd bekritiseerd, stopte hij er
resoluut mee, ook omdat de populaire pers er ophef van maakte.

Zijn skitechnici Magner Dahlen en Per Knut Aaland zijn minstens zo belangrijk.
Zij verzorgen de latten van het Noorse team, zoeken de juiste wax uit, 'lezen'
de verschillende soorten sneeuw. Als het weer vlak voor een wedstrijd omslaat,
dan hebben de technici, die vaak nachtenlang doorwerken aan het materiaal,
altijd alternatieven voorhanden.

De enige Nederlandse langlaufer die in het wereldbekercircuit kan meekomen, Jan
Jakob Verdenius, weet hoe de Noorse technici zich voorbereiden op grote
kampioenschappen. 'Bij de WK in Trondheim waren ze 's nachts al op de pistes te
vinden; ze kennen alle soorten sneeuw, weten wat voor wax ze moeten gebruiken.
En dat zijn geheime recepten.'

Als Daehlie - hij woont in een luxueuze 'hut' samen met vriendin Vilde en hun
twee zonen - eind deze maand uit Nagano thuiskomt met opnieuw enkele plakken,
dan zal zijn populariteit opnieuw groeien. Toen de 'goudkoning' in 1992 met drie
gouden medailles terugkeerde uit Albertville, liepen duizenden Noren met fakkels
in processie naar het huis van de rossige 'Beer'. Voor de deur zongen ze Seier'n
var, vi har vinni, we hebben goud, wij zijn de kampioenen. Van exact 1750 rozen
hadden ze vijf olympische ringen gemaakt.

Rolf Bos

Bjorn Daehlie FOTO OMNIPRESS

Langlaufen ; Sport ; Wintersport ; Ski Sport

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              113 of 140 DOCUMENTS

                                 de Volkskrant

                                February 3, 1998

NOG 331 DAGEN TOT DE EMU

BYLINE: HARKO VAN DEN HENDE

SECTION: ECONOMIE; Pg. 2

LENGTH: 843 words


Vroeger was het allemaal veel overzichtelijker. Banken behoorden tot het
grootkapitaal, het grootkapitaal maximaliseerde de winst, en dat leidde tot
onderdrukking en uitbuiting van 'de gewone man'.

Afronden

Met de euro wordt dat allemaal anders, tenminste voor een dag. Die heuglijke dag
is 1 januari 1999. Dan gaat de Amsterdamse effectenbeurs over van guldens op
euro's. Alle guldensobligaties worden vanaf die dag ook in euro's genoteerd.

Voor deze omrekening gelden Europese regels. Die schrijven voor dat de afronding
moet plaatsvinden op vijf cijfers achter de komma. Dat levert echter
onhandelbare getallen op, al was het maar omdat er straks geen honderdduizendste
eurocenten in omloop worden gebracht.

Vandaar dat er daarna opnieuw wordt afgerond, nu op twee cijfers achter de
komma. In het dagelijks gebruik is dat ook eenvoudiger, ook omdat er straks wel
(euro-)centen in omloop komen. Maar de effectenbeurs gaat nog een stap verder.
Die rondt de twee cijfers achter de komma af op hele euro's.

Een belangrijk argument hiervoor is computercapaciteit. Op hele euro's afgeronde
obligaties vreten minder computerruimte en zijn voor de beurs daarom goedkoper
dan obligaties in eurocenten.

Uitdeling

Afronden op hele euro's kan op twee manieren: naar boven of naar beneden. De
beurs koos voor de filantropische benadering: naar boven.

'De belegger krijgt een aantal eurocenten meer zodat zijn positie uitkomt op de
eerstvolgende hele euro', zo staat ter verklaring in het vorige week verschenen
rapport van de beurs over deze operatie. 'Het afgeronde deel wordt 'geschonken'
door de bank.'

Geen uitbuiting meer door het grootkapitaal, maar uitdeling. Op grote schaal
zelfs. Per obligatieportefeuille van een belegger gaat het om maximaal 0,99
euro. Maar een belegger kan vele soorten obligaties hebben en bovendien zijn er
vele obligatiebeleggers. Naar schatting gaat de afronding de banken zo
honderdduizenden euro's kosten.

Toch is het royale gebaar eenvoudig te verklaren. Afronden naar beneden zou naar
verwachting nog veel meer hebben gekost. Bij afronden naar beneden moet de
belegger de paar eurocenten die hij dan mist uitbetaald krijgen. Daarvoor moeten
weer speciale computerprogramma's worden gemaakt en verkoopnota's worden
uitgeschreven. Dat kost de banken meer dan die paar centen gewoon weggeven.

Dollardominantie

Met het afronden naar boven staat de Nederlandse effectenbeurs bijna helemaal
alleen in Europa. De enige bondgenoot is Frankrijk, alle andere landen ronden af
in centen. Maar Frankrijk dreigt Nederland ook in de steek te laten als het gaat
om de notering van de euro ten opzichte van andere valuta's.

De gebruikelijke notering voor bijvoorbeeld de dollar is nu in Amsterdam: 1
dollar is 2,06 gulden. Ook op de andere markten van het Europese vasteland is
dit gebruik. Alleen in Londen doen ze het anders. Daar is het eigen pond de
norm: 1 pond is 1,63 dollar.

De komst van de euro maakt het voor Europa mogelijk de schijn van
dollardominantie van zich af te schudden en ook voor de Britse notatie te
kiezen: 1 euro is 1,07 dollar.

De meeste landen zijn hiervan voorstander. Behalve Nederland. De beurs vindt de
'omgekeerde' noteringswijze ongewenst. 'Een dergelijke aanpassing zal leiden tot
verwarring bij handel en publiek en geeft daarnaast een onnodige en ongewenste
verzwaring aan IT-inspanningen in de effectensector.'

In Amsterdam zal 1 dollar straks gewoon 0,93 euro zijn.

Menukaarten

De horeca is tot nu toe de laatste in de rij van bedrijfstakken die Den Haag om
een financiele bijdrage heeft gevraagd vanwege de omschakeling naar de euro.
Restaurants, cafes, kroegen, snackbars, lunchrooms, broodjeszaken en andere
uitspanningen zullen met de komst van de euro allemaal hun kassa's, automaten,
menukaarten en brochures moeten aanpassen. Volgens Koninklijke Horeca Nederland
moet de regering bijspringen omdat veel zaken deze extra last niet kunnen
dragen.

Veel kans maakt de Horeca niet. Minister Zalm van Financien heeft bij eerdere
gelegenheden subsidiering afgewezen. De invoering van de euro jaagt ondernemers
op kosten. Die kunnen zij gewoon opvoeren, maar er is volgens de minister geen
reden om iets extra's te doen.

Dit standpunt verwoordde staatssecretaris Vermeend van Financien vorige week ook
nog eens in een notitie. Voor het treffen van voorzieningen of het vormen van
speciale euro-reserves is volgens hem geen enkele aanleiding. Bovendien is daar
volgens hem geen rechtsgrond voor.

Maar Vermeend laat de deur op een kiertje staan, ook voor de horeca-uitbaters.
'Door de invoering van de euro is het mogelijk dat de geschatte gebruiksduur van
een bedrijfsmiddel (bijvoorbeeld software, automaten, kasregisters) wordt
verkort en de restwaarde vermindert', erkent de staatssecretaris. Dat maakt
versnelde afschrijving van de menukaarten en prijslijsten wellicht mogelijk.

REDACTIE: HARKO VAN DEN HENDE

Financiele markten ; Financien ; Betalingsverkeer ; Bank- en Verzekeringswezen ;
Horeca ; Economie ; Bedrijfstakken

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              114 of 140 DOCUMENTS

                                 de Volkskrant

                                January 30, 1998

Spiegeltje aan de wand

BYLINE: ALEX VAN VEEN

SECTION: MEDIA; Pg. 9

LENGTH: 927 words


In haar kersttoespraken waarschuwt koningin Beatrix tegen inhaligheid en
verrijking ten koste van milieu en erfgoed. Maar de manier waarop zij haar 60ste
verjaardag in Amsterdam viert is volgens Alex van Veen weer een bewijs dat zij
links praat, maar rechts handelt.

DE koninklijke familie kan folkloristische evenementen tussen klederdrachten op
Koninginnedag nauwelijks waarderen. De koningin en haar prinsen trekken hun neus
op voor de simpele spelletjes en andere onbenulligheden. Dit onthulde journalist
Fred Lammers in zijn boek over het koningshuis.

Achter de faCade van hoffelijkheid schuilt een elitair en zakelijk gezicht.
Beatrix' afkeer van 30 april, van het gewone volk, wordt perfect geaccentueerd
in het met veel poeha omgeven besloten koninklijke festijn dat deze week
plaatsvindt in Amsterdam. Haar verjaardag vormt de aanleiding voor een vijfdaags
feestprogramma. De gemeenteraad van Amsterdam trekt na de Eurotop opnieuw alles
uit de juridische trukendoos om het privefeestje rimpelloos te laten verlopen.

Als we hoofdcommissaris Kuiper mogen geloven, wenst de ruime meerderheid van de
Amsterdammers dat Beatrix haar verjaarspartijtje in de hoofdstad viert. Bij mij
is hij in ieder geval niet aan de deur geweest. Het zou mij verbazen als blijkt
dat een meerderheid van de Amsterdammers koningsgezind is geworden.

Dat ons niets wordt gevraagd, zegt veel over het doen en laten van de
Amsterdamse gemeenteraad, die wordt gedomineerd en gemanipuleerd door regenten.
Zij beschouwen inspraak als een remmende factor voor de instroom van geld en
werkgelegenheid door toedoen van het bedrijfsleven. Vorig jaar genoot Amsterdam
internationale aandacht als gevolg van een tweedaagse Eurotop. De Amsterdammer
heeft gedurende een week kunnen ervaren wat het is om in een politiestaat te
leven.

'Verrijking, uitsluitend betrokken op geld en goed, roept een schaduwbeeld op
van inhaligheid: het naar zich toe halen wat iemand eigenlijk niet toekomt ten
koste van een ander of zelfs van de gehele gemeenschap.'

Een fragment uit de kersttoespraak van de koningin. De teksten komen niet voort
uit haar hart, maar uit een brein dat slim genoeg is om te beseffen dat je af en
toe de indruk moet wekken dat je het beste met de mensheid voor hebt. Ook al is
dat niet zo. De burger staat immers garant voor haar riante inkomen.

Als de koningin rept over 'inhaligheid en verrijking van het volk', zou ze eerst
eens naar zichzelf moeten kijken. De koningin is de rijkste Nederlander. Uit de
rijksbegroting blijkt dat ze in 1997 meer dan zeven miljoen gulden verdiende
(haar inkomen groeit mee met de loon- en prijsstijgingen). Haar man ontving 1,4
miljoen gulden.

De 'uitkering' van de koningin bestaat uit drie delen, de A-, B- en C-component.
A, meer dan twee en een half miljoen gulden is voor haar eigen personeel. Met
het tweede deel, meer dan drie miljoen, betaalt ze de kosten van huishouding,
diners en ontvangsten. En C, het kleinste deel van 1,3 miljoen is haar echte
salaris. Voor uitgaven als kleding, vakanties en cadeaus.

De belastingen zijn uitermate vriendelijk voor de vorstin. De koningin, de
prinsen Claus en Willem-Hunter, prinses Juliana en prins Bernhard betalen geen
inkomstenbelasting. Op de delen van het vermogen van de koningin die 'dienstbaar
zijn aan de uitoefening van haar functie' wordt geen (vermogens)belasting
geheven. Die zijn ondergebracht in stichtingen: de gouden koets, de schilderijen
en antieke meubels, de juwelen en het historisch archief. De koningin en prinses
Juliana wonen gratis. Soestdijk, het Paleis op de Dam, Huis ten Bosch en
Noordeinde zijn eigendom van de staat en worden 'ter beschikking gesteld aan de
bewoners en gebruikers'.

'Te vaak onttrekken mensen zich nog aan de verantwoordelijkheid voor het milieu.
Aan materiele verrijking ten koste van het natuurlijk erfgoed zijn wij allen
medeplichtig'.

Een ander fragment uit de kersttoespraak. Wat zou ze daar nou weer mee bedoelen?
De Zaak Valkenburg misschien? In Vrij Nederland van 20 december 1997 wordt
beschreven hoe Beatrix er in haar uppie voor heeft gezorgd dat het
marinevliegkamp Valkenburg niet ten prooi is gevallen aan de uitbreidingsplannen
van Leiden.

Op het marinevliegkamp staan overbodige militaire vliegtuigen. Overbodig, omdat
de Koude Oorlog voorbij is. De gemeente Leiden, die met ruimtegebrek kampt voor
nieuwbouw, droomt ervan om voor het jaar 2005 een fraaie parkstad op de plaats
van het vliegkamp te hebben. Ook de provincie Zuid-Holland steunt het idee. Het
feest gaat niet door. Reden: Beatrix heeft met haar gevolg de vliegbasis tot
hofbasis gekozen. Saillant detail: haar eigen vliegtuig is op Schiphol
gestationeerd.

Oud-minister Joseph Luns omschreef de nietszeggende, toeristische onderdelen van
staatsbezoeken ooit als 'bedrijvig niets doen'. Ze zijn niet alleen een
eerbetoon aan 's lands culturele erfgoed, ze vormen ook een faCade waarachter
politici, diplomaten en in toenemende mate zakenlieden hun bedrijvige, echte
werk kunnen doen.

Staatsbezoeken, hoe toeristisch verpakt ook, scheppen een goodwill en sfeer
waarin het prettig politiek en commercieel zakendoen is. Beatrix is het
nationaal symbool van de inhaligheid en onverschilligheid. Een koningin die
links praat, maar rechts denkt en handelt. Kortom, een koningin van nix. Het is
dan ook ongepast dat ze de Amsterdammers opzadelt met een besloten
hotemetoten-party. Ze heeft paleizen zat.

Alex van Veen is redacteur van Ravage

Koningin Beatrix begroet Rostropovitsj.FOTO MARCEL MOLLE - DE VOLKSKRANT

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              115 of 140 DOCUMENTS

                                 de Volkskrant

                                January 29, 1998

Koopkrachtdroom blijkt een nachtmerrie

BYLINE: HARKO VAN DEN HENDE

SECTION: BINNENLAND; Pg. 7

LENGTH: 773 words


Neem nu meneer en mevrouw S. uit Wageningen. Beiden zijn 65-plussers, meneer S.
ontvangt als ex-ambtenaar een pensioen van het ABP en mevrouw S. krijgt haar
eigen AOW'tje. Met z'n tweeen vormen ze een van de twintig standaardcategorieen
van minister Melkert van Sociale Zaken.

Van onze redactie economie

AMSTERDAM

Als standaardcategorie van gehuwde bejaarde met een aanvullend pensioen van
dertigduizend gulden zouden ze volgens de standaardberekening van de minister
deze maand samen veertig gulden meer moeten hebben gekregen. Maar meneer S.
heeft 53,05 gulden minder gekregen. De 28 gulden extra voor mevrouw S. kan dat
verlies lang niet goedmaken.

Meneer S. begrijpt het niet. Zijn pensioen is omhoog gegaan (bruto met ruim 27
gulden), zijn AOW ook (bruto met bijna 44 gulden) en na aftrek van de
belastingen houdt hij 53 gulden en een stuiver minder over.

Meneer S. is niet de enige die het niet begrijpt. Dat weten ze bij het
ministerie van Sociale Zaken, bij ongeveer alle politieke partijen, bij de
vakbonden, bij de pensioenfondsen, bij loonadministraties, bij Postbus 51 en bij
de ouderenorganisaties inmiddels ook.

'Volgend jaar zal opnieuw een aanzienlijke lastenverlichting worden doorgevoerd.
Voor burgers betekent dat onder meer een verlaging van het geheel van
belastingen en premies en een korting op de gemeentelijke milieuheffingen. Mede
door deze maatregelen gaan vrijwel alle groepen van de bevolking er in
koopkracht op vooruit.'

In september vorig jaar werden deze woorden van de koningin, uitgesproken op
prinsjesdag, nog graag geloofd. Vier maanden later lijkt de koopkrachtdroom een
nachtmerrie te worden. Voor ouderen, werkenden en uitkeringsgerechtigden, maar
ook voor de regeringspartijen en het kabinet. In plaats van mooie loonstrookjes
om de kiezers te stimuleren opnieuw paars te stemmen, zijn er nu boze brieven en
telefoontjes van kiezers die meedelen aan een andere kleur de voorkeur te zullen
geven.

Minister Melkert probeert de zaak nog te redden door te garanderen dat de
beloofde koopkrachtwinst er ook echt zal komen. Vandaag, tijdens het debat in de
Tweede Kamer over de koopkracht, zal blijken hoever Melkert met zijn
reddingsactie wil gaan.

De minister heeft zijn garantie tot nu toe beperkt tot zijn standaardgevallen.
Zoals meneer en mevrouw S. Al wijkt het Wageningse paar in een opzicht van de
standaard af. Het pensioen van meneer is wel omhoog gegaan, maar aanzienlijk
minder dan Melkert graag had gezien. In juli krijgt meneer opnieuw een hoger
pensioen (en meer AOW). Hoeveel weet hij nog niet, en hij mag slechts hopen dat
hij daarmee in de buurt van Melkerts ideaal komt.

Het voorbeeld van meneer en mevrouw S. maakt een aantal dingen duidelijk. Ook al
ben je het ideale paar voor een koopkrachtplaatje, dan nog kunnen ideaal en
werkelijkheid snel uiteen lopen. Een pensioenverhoging van 1,24 procent is echt
lager dan een van 2,65 procent, het percentage waarmee Melkert rekent. Dat
scheelt een paar tientjes.

Die kunnen er in de loop van het jaar misschien nog wel bijkomen, maar dat ziet
en weet meneer S. nu niet - en met hem duizenden anderen. Over het hele jaar
bezien kunnen S. en zijn vrouw nog in de buurt komen van de door het kabinet
beloofde koopkrachtwinst. Dat is mede te danken aan andere maatregelen waarvan
het echtpaar ook profiteert, zoals lagere ziektekosten en lagere gemeentelasten,
die Wageningers als S. krijgen in de vorm van een geringere verhoging van de
onroerendezaakbelasting.

Maar wat vooral uit het voorbeeld van S. - en met hem vele anderen - blijkt, is
dat de lastenverlichting die het kabinet geeft, helemaal geen lastenverlichting
is en dus ook niet tot de beloofde koopkrachtwinst leidt.

Het grootscheepse geschuif met belastingen en premies levert S. geen voordeel
maar een nadeel op. Dat nadeel kan alleen maar worden goedgemaakt als het
pensioenfonds het pensioen minstens evenveel verhoogt als Melkert in zijn
rekensom heeft bedacht. Maar Melkert kan dit niet afdwingen.

Wat voor de gepensioneerde S. geldt, gaat ook op voor grote groepen werkenden.
Zij gaan er van december op januari soms op achteruit, of er een beetje op
vooruit. Maar dat beetje (vijf gulden voor de standaard Jan Modaal van Melkert)
is volstrekt onvoldoende om koopkrachtverlies te voorkomen, laat staan om
koopkrachtwinst te boeken. Alleen een hoger loon kan deze werknemers aan winst
helpen.

Het kabinet heeft 'vrijwel alle groepen van de bevolking' koopkrachtwinst
beloofd. De rekening voor deze belofte wordt echter grotendeels naar anderen
doorgeschoven.

Harko van den Hende

Economie ; Consumentenzaken

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              116 of 140 DOCUMENTS

                                 de Volkskrant

                                January 24, 1998

Het communisme is dood, de revolutionaire hartstocht blijft

BYLINE: HANS WANSINK

SECTION: DENKSPORT; Pg. 39

LENGTH: 2375 words


Frits Bolkesten bedoelt met 'onverwerkt verleden' niet alleen dat intellectuelen
die het stalinisme goedpraatten, zich moeten verantwoorden. Hij doelde ook op de
vraag 'hoe was het mogelijk?'. Voor hem blijft het een raadsel, voor historici
is het een klassieke vraag, stelt Hans Wansink.

HET is 1981, de toestand in Polen is explosief. Ademloos volgt de wereld hoe
Lech Walesa en zijn Solidariteit het sovjetcommunisme in heel Oost-Europa te
kijk zetten. 'Ik veronderstelde', schrijft Frits Bolkestein in zijn nieuwe boek
Onverwerkt verleden, 'dat het congres van de Poolse Verenigde Arbeiderspartij
uit de hand zou lopen en dat de Russen zouden intervenieren. Ik wilde daarbij
zijn.'

Bolkestein gaat naar Warschau. Hij is coming man in de Tweede-Kamerfractie van
de VVD, waarin hij eind 1977 met de hakken over de sloot was beland, nadat
onverwacht enkele zetels vacant kwamen met de vorming van het kabinet-Van
Agt-Wiegel.

In Warschau weet de nieuwe partijleider generaal Jaruzelski de Russen op afstand
te houden door een staat van beleg af te kondigen. Brezjnjev ligt op sterven, de
Sovjet-economie staat op het punt te bezwijken onder de loden last van de
bewapeningswedloop met de Verenigde Staten.

Als student al wilde Bolkestein 'er bij zijn'. In 1957 bezocht hij Warschau op
uitnodiging van Stefan Olszowski, voorzitter van de Poolse studentenorganisatie.

Vijfendertig jaar laten spreken de beide studentenleiders elkaar weer, in New
York. Bolkestein is dan inmiddels staatssecretaris en Olszowski, uitgerangeerd
als partijbons, probeert een nieuw leven te beginnen. Het verhaal dat hij
verslaggever Bolkestein vertelt, is het relaas van going through the motions,
van de idealist die opportunist wordt in zijn voortdurende gevecht om er maar
het beste van te maken.

Van 1956 af onderzoekt Bolkestein het communisme - door studie, maar vooral ook
door eigen waarneming en gesprekken met slachtoffers en deelnemers. Onverwerkt
verleden vormt de neerslag van deze fascinatie. Met 'onverwerkt verleden'
bedoelt Bolkestein in de eerste plaats het ontbreken van catharsis: de Russen
zijn niet veroordeeld voor hun wandaden en de Westerse intellectuelen die het
stalinisme hebben goedgepraat zijn gemakkelijk weggekomen, zeker vergeleken met
hen die zich met het fascisme hebben ingelaten.

Onverwerkt verleden betekent echter ook: hoe was het mogelijk? Voor Bolkestein
zelf blijft het, stelt hij aan het eind van zijn boek, een raadsel. Tijdens de
gedenkwaardige presentatie van zijn boek in Paradiso, op 12 januari, formuleerde
hij een aantal vragen 'voor universitair onderzoek'. Klopt het dat het
communisme 80 tot 100 miljoen slachtoffers heeft gemaakt (waarvan het merendeel
in China)? Heeft Hitler de terreur afgekeken van Lenin en Stalin? En wat was in
de jaren zeventig het verband tussen tijdgeest, life style en pro-communistische
politieke stellingname?

Het zijn voor de historici van de moderne tijd klassieke vragen. In zijn
magistrale boek Het verleden van een illusie beantwoordt de grote historicus van
de Franse revolutie, FranCois Furet, ze in heel kort bestek - hij blijft binnen
de zevenhonderd bladzijden.

Ik zou drie stellingen willen poneren die vooral betrekking hebben op de
oorzaken van het communisme als historisch verschijnsel. Was het uniek? Kunnen
zich in een of andere vorm vergelijkbare ontwikkelingen voordoen?

Stelling een: De twintigste eeuw (dat wil zeggen de 'korte twintigste eeuw' van
1914 tot 1991, van begin eerste wereldoorlog tot einde Sovjet-Unie) was de eeuw
van het socialisme. In vele variaties, inclusief het fascisme van Mussolini en
het nationaal-socialisme van Hitler, werd het economisch leven onder controle
van de staat gebracht.

Specifiek voor het communisme is de revolutionaire hartstocht: in naam van de
geschiedenis zou de utopie van de werkelijk humane samenleving tot stand worden
gebracht. Daartoe moet eerst al het bestaande worden afgebroken. De ideologie
van het marxisme-leninisme wist het antwoord op alle vragen omtrent de
ontwikkelingsgang der geschiedenis.

Aangezien het proletariaat zelf niet in staat werd geacht een revolutionair
bewustzijn te ontwikkelen, viel deze taak toe aan een voorhoedepartij van
beroepsrevolutionairen. Tegenstanders mochten, ja moesten worden geliquideerd,
omdat ze 'objectief' de vooruitgang in de weg stonden, danwel 'subjectief'
handlangers waren van de 'reactie'.

Stelling twee: de eeuw van het socialisme is voorgoed voorbij. Het socialisme
(zowel in zijn totalitaire als democratische varianten) is een tijdgebonden,
typisch twintigste-eeuws verschijnsel. Het is onlosmakelijk verbonden met het
kolonialisme en imperialisme. Communisme en fascisme zijn ondenkbaar zonder de
de Eerste Wereldoorlog. Het kapitalistische onvermogen na de beurskrach van 1929
en de Tweede Wereldoorlog gaven het socialisme een nieuwe impuls.

Het stalinisme was het hoogste stadium van het communisme. In de beschaafde
wereld heeft het communisme nooit een voet aan de grond gekregen en dat zal ook
niet gebeuren. Ook in de minder beschaafde wereld sterft het af; wat we in China
aanschouwen is een soort staatskapitalisme.

Stelling drie: de liberale democratie annex vrije-markteconomie zal evenwel
nooit een definitieve overwinning behalen. De euforie van Fukuyama over het
'einde van de geschiedenis' heeft maar kort geduurd. Het kapitalisme is
revolutionair in zijn voortdurende aantasting van gevestigde posities, kent per
definitie winnaars en verliezers en zal dus altijd tegenkrachten oproepen.

De liberale democratie veronderstelt een aantal historische voorwaarden, zoals
gelijkheid voor de wet, effectief bestuur, alfabetisme en particulier eigendom,
die in grote delen van de wereld onvoldoende gerealiseerd zijn. Democratie is
nooit vanzelfsprekend.

Bolkestein zal dit beamen. Hij is een gematigd man die zich bewust is van de
beperkingen en tegenstrijdigheden van het liberalisme. Regeren met de
sociaal-democraten, met alle Melkertbanen en koppelingen die dat met zich
meebrengt, bevalt hem goed. Van de 'waarborgstaat', de tot het bestaansminimum
uitgeklede verzorgingsstaat die door meer strenge liberale ideologen werd
gepropageerd, horen we niks meer.

Kortom, mevrouw Thatcher zou Bolkestein als wet kwalificeren, als een halve
socialist. Waar Thatcher de vetlaag tussen overheid en burger, het
maatschappelijk middenveld, wilde wegsnijden, is Bolkestein (net als Tony Blair)
op zoek naar een 'bezielend verband', dat de gemeenschapszin en het fatsoen moet
verschaffen waarin het liberalisme zelf niet kan voorzien. De moraal van het
individu was voor Thatcher, de liberale doctrinair, genoeg. Bolkestein weet wel
beter.

De grote Britse politiek-filosoof Michael Oakeshott (1901-1990) onderscheidt in
het moderne Europa drie verschillende waardenstelsels, de moraal van de
gemeenschap, de moraal van het individu en de moraal van de collectiviteit
(Morality and Politics in Modern Europe. The Harvard Lectures). De moraal van de
gemeenschap spruit voort uit het model van de familie, waarin de eigendom
familie-eigendom is. Ieders positie, ieders rechten en plichten worden bepaald
door gewoonte en traditie, niet door hem zelf.

Deze moraal werkt in vele delen van de wereld nog steeds door. Maar vanaf de
twaalfde eeuw worden in Europa de contouren zichtbaar van de moraal van het
individu: de aandrang om zoveel mogelijk eigen keuzen te maken.

Het cultiveren van de eigen individualiteit veronderstelt vertrouwdheid met wat
Oakeshott noemt 'de individuele ervaring'. En deze ervaring kan alleen worden
opgedaan in historische omstandigheden waarin er gelegenheid bestaat om keuzen
te maken, om te ontsnappen aan het communale leven.

Maar niet iedereen is in staat of geneigd zelf keuzen te maken en zich een eigen
weg naar voorspoed en geluk te banen. Oakeshott ontwaart naast het individu een
andere historische gestalte: het gemankeerde individu, alias de 'massamens'. Het
individu manque is geen overblijfsel uit de feodale tijd, maar een product van
dezelfde ontbinding van communale banden die het moderne Europese individu heeft
voortgebracht.

Tegenover de zestiende-eeuwse ondernemer stond de ontwortelde arbeider,
tegenover de vrijdenker de dolende gelovige. Zij wendden zich tot de
machthebbers om bescherming te zoeken tegen de noodzaak zelf keuzen te maken en
eigen verantwoordelijkheid te nemen. Zij zochten naar een moraal van de
collectiviteit, niet van vrijheid en zelfbepaling, maar van solidariteit en
gelijkheid. Particulier eigendom is in de anti-individuele moraal verdacht, als
niet solidair, als bron van ongelijkheid en als ontkenning van de
collectiviteit.

De arena waarin de behoeften van het gemankeerde individu (die volgens Oakeshott
heel goed een intellectueel kan zijn) kunnen worden vervuld is natuurlijk de
politiek, waarin de macht van het getal zich steeds nadrukkelijker manifesteert.
Het gevaar van de massamens schuilt in het feit dat hij geneigd is de heersers
een ongekende hoeveelheid macht toe te kennen.

Een eerste manifestatie van de moraal van de collectiviteit situeert Oakeshott
in het zestiende-eeuwse Geneve van Calvijn: een absoluut gezag, waaraan alle
ingezetenen zich in religieuze onderdanigheid onderwierpen. Het Jacobinisme van
de Franse Revolutie, maar ook het socialisme van Marx zijn in de ogen van
Oakeshott slechts variaties op het sectarisme van Calvijn. De individuele keuze
immers moest van de markt worden overgebracht naar cooperaties en een centraal
verdelende autoriteit - en dat alles in naam van de gelijkheid.

Ter verklaring van de 'revolutionaire hartstocht' ontwikkelt Furet in Het
verleden van een illusie een redenering die precies het spiegelbeeld is van die
van Oakeshott.

Vanuit het socialistische perspectief was het individu, de burger of bourgeois
het symbool van ontworteling. De bourgeoisie had geen plaats in de gemeenschap,
en evenmin in het politieke bestel. Ze was geheel afhankelijk van de economie,
van arbeid en het vergaren van bezit. Het nieuwe beginsel van de gelijkheid van
alle mensen dat de bourgeoisie propageerde, werd voortdurend tegengesproken door
een nooit eerder vertoonde ongelijkheid van bezit - als gevolg van de
concurrentie.

Vanwege het geld, dat zijn obsessie met zijn eigenbelang symboliseerde, werd de
burger het meest gehaat. Het bezorgde hem de vooroordelen van de aristocraten,
de afgunst van de armen en de minachting van de intellectuelen.

De burger was innerlijk verscheurd, Furet spreekt van zelfhaat. Want zijn
economische macht bracht geen legitiem politiek leiderschap met zich mee. In
zijn hart twijfelde de burger aan zijn eigen leus: de universele gelijkheid.
Zijn tegenstanders gingen er met die leus vandoor. Daardoor was de bourgeoisie
niet in staat leiding te geven aan de democratisering van de maatschappij.
Anti-individualistische stromingen, nationalisten, socialisten, confessionelen,
vulden de lege politieke ruimte.

De Eerste Wereldoorlog was de katalysator die het antiburgerlijke ressentiment
van links en dat van rechts overbracht op het gewone volk. Als onlosmakelijk
gevolg van deze rampzalige oorlog kon de bolsjewistische partij in 1917 de macht
overnemen en begonnen Mussolini en Hitler onmiddellijk na 1918 hun partijen te
vormen als antwoord op de nationale crises in Italie en Duitsland. In feite is
in Europa de periode van 1914 tot 1945 een tijdvak, dat van de totale oorlog.

De nederlaag van het communisme in 1989 was totaal. De in elkaar gezakte regimes
moesten binnen enkele maanden wijken voor juist die ideeen die de
Oktoberrevolutie definitief dacht te hebben vernietigd: particulier eigendom, de
markt, de grondwettelijke scheiding van machten, kortom de complete inventaris
van de liberale democratie.

Het zou echter van een fataal determinisme getuigen om te denken dat er sprake
is van een defintieve overwinning van de democratie. Het mengsel van
avonturiers, maffiosi en ex-partijbonzen dat de Russische (en de Chinese)
economie in handen heeft, is niet meer dan een parodie op de westerse
bourgeoisie uit de negentiende eeuw. De vrijheid van produceren en consumeren
vindt bovendien plaats in een moreel vacuum; Bolkesteins 'bezielend verband'
ontbreekt volkomen en een teugelloos, cynisch materialisme is het gevolg.

De voorwaarden voor een duurzame democratie zijn in de ex-communistische wereld
nog lang niet aanwezig. Een zelfbewuste middenklasse, een mimimum aan
bestaanszekerheid, veiligheid en effectief bestuur zijn in Rusland ver te
zoeken. Het ondemocratische China heeft in dit opzicht een voorsprong, maar de
Aziatische crisis doet er de economische groei snel afnemen en de buitenlandse
investeerders ontvluchten het land.

En dan zijn Rusland, zijn voormalige satellieten en China nog landen met een
goed opgeleide bevolking. India is al vijftig jaar een democratie, maar de helft
van zijn bevolking is analfabeet en daardoor niet in staat deel te nemen aan de
zich moderniserende economie. In zuidelijk Afrika is het percentage analfabeten
nog veel groter. In het democratische Zuid-Afrika ligt het aandeel moorden per
hoofd van de bevolking zes keer zo hoog als in de VS en vijf keer zo hoog als in
Rusland.

Het anti-individualisme manifesteert zich overal buiten de
liberaal-democratische enclaves in West-Europa en Noord-Amerika in nationalisme
en fundamentalisme.

Fundamentalisme is antimodern, maar niet ouderwets; het is een alternatieve
rationaliteit. Het is een antwoord op de risico's en onzekerheden van het
individualisme. Het legt de ziekten van de moderne maatschappij bloot, het
verschaft de bekeerden de zoekgeraakte hoogste autoriteit en verlost hen van de
pijn van het kiezen.

Fundamentalisme vervalst de geschiedenis, cultiveert vooroordelen uit het
verleden en zet culturen die eeuwenlang vreedzaam samenleefden tegen elkaar op.
Het fundamentalisme is het eenentwintigste-eeuwse zusje van het in de twintigste
eeuw overleden communisme.

Hans Wansink is redacteur van de Volkskrant.

Geanimeerd publiek bij het Paradiso-debat over het boek Onverwerkt verleden van
Frits Bolkestein (12 januari 1998). FOTO PETER BOER

Geschiedenis ; Kunst en Cultuur ; Politieke partijen ; Politiek en Staat ;
Binnenlandse Politiek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              117 of 140 DOCUMENTS

                                 de Volkskrant

                                January 24, 1998

Magistraat vindt kritiek veelal gezeur

BYLINE: LIDY NICOLASEN

SECTION: BINNENLAND; Pg. 3

LENGTH: 453 words


Aimabel, maar weinig diplomatiek, zeggen sommigen. Een magistraat pur sang, hoog
verheven boven het gewone volk, vinden anderen. In elk geval, mr. dr. Dato
Willem Steenhuis (55), procureur-generaal, zit zelden verlegen om een boude
uitspraak.

DE procureur-generaal bij het gerechtshof in Leeuwarden werd in 1992 geroepen
tot het hoogste ambt van het Openbaar Ministerie in het Noorden. Hij kwam van
het ministerie van Justitie, waar hij het Wetenschappelijk Onderzoek- en
Documentatiecentrum (WODC) leidde. Ook toen stond hij te boek als autoritair,
iemand die kritiek slecht kan velen. 'En dan dreigt de blik op de realiteit
weleens verloren te gaan', zeggen bekenden.

Steenhuis studeerde in Groningen en werd medewerker van prof. dr. W. Buikhuisen,
de criminoloog die onderzoek verrichtte naar biologische kenmerken van
criminelen. Een paar jaar later volgde Steenhuis hem bij Justitie op als
directeur van het WODC. In 1982 vervolgde Steenhuis zijn carriere als officier
van justitie in Den Haag en een jaar later als advocaat-generaal in Leeuwarden.

'Give me the tools and we'll do the job', bleek een basisregel van Steenhuis,
die zijn lidmaatschap van D66 heeft ingeruild voor dat van de VVD. Hij is een
harde, ongedurige werker die details schuwt en kritiek meestal gezeur vindt.
Opzien baarde hij toen hij agenten verweet te veel koffie te drinken en te
weinig te surveilleren. 'De politie moet gewoon aan het werk.'

Steenhuis wil snel en efficient werken. Het OM is voor hem een strafrechtelijk
bedrijf waar zaken snel moeten worden gewogen en afgehandeld.

Het systeem, zo is zijn stellige overtuiging, veroorzaakt de haperingen in het
strafrecht en niet het cellentekort. Onlangs beloonde hij het ressort Groningen
met een halve ton voor de vernieuwde, snelle wijze van opereren. In 1995 tikte
minister Sorgdrager de procureur-generaal op de vingers toen hij de overheid
verweet geen geld te hebben voor het Friese orkest, maar wel vijfhonderd miljoen
gulden voor de opvang van asielzoekers. Nederland verloederde, vond hij.

In het huisblad van de centrale recherche informatiedienst zei hij dat de helft
van de gevangenen niet uit Nederland komt en dat in veel wijken te veel
buitenlanders wonen om nog te kunnen integreren. Dat men hem een 'rechtse bal'
vond, deerde hem niet.

Bewondering had hij voor de voormalige Amsterdamse korpschef Nordholt, omdat die
erin slaagde de bureaucratie te doorbreken. 'Hij moet alleen zorgen dat hij met
zijn pertinente uitspraken niet zijn geloofwaardigheid verliest', waarschuwde
Steenhuis toen.

Lidy Nicolasen

Mr. dr. D.W. Steenhuis FOTO BERT VERHOEFF-DE VOLKSKRANT

Openbaar ministerie ; Recht ; Justitie ; Rechterlijke Macht

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              118 of 140 DOCUMENTS

                                 de Volkskrant

                                January 23, 1998

De rekening voor het heliplatform bovenop het brandwondencentrum heeft de
directeur nooit gezien; Ziekenhuizen halen tonnen binnen door sponsoring

BYLINE: JET BRUINSMA

SECTION: BINNENLAND; Pg. 7

LENGTH: 919 words


Drie miljoen gulden kost het speciale zwembad dat voor de 45 patienten van het
astmacentrum Hornerheide (bij Roermond) wordt gebouwd. Een bedrag dat afkomstig
is van sponsors, donateurs, fondsen, tezamen de derde geldstroom genoemd. Het
heeft bijna twee jaar geduurd om het geld bij elkaar te krijgen. Inmiddels is de
eerste spade de grond in, na de bouwvak kan er gezwommen worden. De patienten
hoeven dan geen 20 kilometer meer te reizen om de baantjes te trekken die voor
hun therapie zo belangrijk zijn.

Van onze verslaggeefster

Jet Bruinsma

DEN HAAG

Hornerheide is een van de naar schatting 3200 instellingen voor gezondheidszorg
die vorig jaar zo'n 645 miljoen gulden wisten te incasseren van bedrijven,
gezondheidsfondsen, de opbrengst van benefietfeesten, enzovoorts. Ter
vergelijking: de gezondheidszorg kost dit jaar meer dan 60 miljard.

Het ingezamelde bedrag van 3 miljoen voor Hornerheide is hoog. De meeste
instellingen kunnen met minder toe. Het Sint Jansdal ziekenhuis in Harderwijk
zamelt jaarlijks 120 duizend gulden in voor alternatieve middelen om de
pijn-polikliniek in stand te houden - bedoeld voor chronische patienten die
elders niet meer geholpen kunnen worden.

Het Brandwondencentrum in Beverwijk, onderdeel van het Rode Kruis Ziekenhuis,
kreeg vorig jaar van het service-centrum Kiwanis twee ton voor de uitbreiding
van het 'verblijfhuis' voor de ouders van kinderen die in het brandwondencentrum
worden verpleegd. Een GGD in Zuid-Limburg wist vorig jaar 50 duizend gulden bij
elkaar te schrapen voor een preventieproject.

Sponsoring is booming business, aldus het Instituut voor Sponsoring en
Fondsenwerving in de Gezondheidszorg (ISFG), dat vandaag zijn onderzoek naar de
omvang van de derde geldstroom bekend maakte. Het ISFG heeft gesproken met 231
instellingen.

Van alle 4000 instellingen (zoals ziekenhuizen, GGD's en Riaggs) doen er 3200
aan fondsenwerving. Gemiddelde opbrengst: 203 duizend gulden.

Ronald McDonald-huizen zijn inmiddels een vertrouwd verschijnsel geworden. Net
als de zogeheten duckraces, een loterij waarbij een auto te winnen valt voor de
eigenaar van het lot met hetzelfde nummer als het winnende plastic eendje.

Iets minder bekend maar onmiskenbaar aanwezig is de diabetesverpleegkundige in
het ziekenhuis, die een 'startsubsidie' meekrijgt van het bedrijf Novo Nordisk,
marktleider voor insuline.

'Sponsoring is eigenlijk niet het juiste woord', zegt de godfather van de
sponsoring in de gezondheidszorg, Maerten Verstegen, medisch directeur van het
Canisius Wilhelmina Ziekenhuis in Nijmegen, tevens voorzitter van het ISFG. 'Het
komt zelden voor dat er een zakelijke overeenkomst wordt gesloten, waarin harde
afspraken over wederzijdse prestaties worden gemaakt voor een reeks van jaren.
Meestal gaat het om donaties of het werven van fondsen.'

Misschien komt het doordat een heldere definitie ontbreekt, maar er bestaan nog
steeds geen duidelijke afspraken over wat wel en niet toelaatbaar is bij
sponsoring. Misschien komt die code er dit jaar, schrijft het ISFG in zijn
rapport.

Het Brandwondencentrum beschikt sinds 1994 over een heli-platform op het dak,
betaald door de NAM, het helicopterbedrijf Grootint en Elf Petroleum. Zij vonden
zo'n platform niet alleen handig voor de vele brandwondenpatienten die jaarlijks
per helicopter worden aangevoerd, maar ook voor eventuele slachtoffers op de
nabije olieplatforms in de Noordzee.

'Hoeveel het kostte, hebben ze me nooit verteld', zegt ziekenhuisdirecteur Peter
Sluis. Hij vindt het niet meer dan logisch dat het ziekenhuis cursussen geeft
aan medewerkers van de platforms inzake veiligheid en eerste hulp bij
brandwonden.

De meeste directeuren in de zorgsector zijn minder openhartig over de identiteit
van hun sponsors. Marij Bontemps, directeur patientenzaken van het Sint Jansdal
ziekenhuis in Harderwijk laat zich in vage termen uit: 'Het zijn gewone
bedrijven uit de regio, banken, garages, productiebedrijven.' Het ziekenhuis
verzorgt af en toe een zaal en catering voor ondernemers die elkaar willen
ontmoeten.

Directiesecretaris en woordvoerder Marco Graat uit Hornerheide is al niet veel
loslippiger. Wel wil hij kwijt dat de Britse luchtmachtbasis in Bruggen, vlak
over de grens, heeft meebetaald. Min of meer als compensatie voor de overlast,
bij het laag overvliegen.

De sponsorgelden worden vrijwel altijd gebruikt voor 'aanvullende zorg',
waarvoor de overheid of de zorgverzekeraar geen geld beschikbaar stelt. Dankzij
de alternatieve middelen zijn er op de pijnpoli kostbare medicijnpompen en
elektrostimulatoren beschikbaar. Naar geld voor een videocircuit waarmee
kraamvrouwen hun kind in de couveuse kunnen zien, wordt gezocht.

De GGD Zuidelijk Zuid-Limburg (Maastricht en omstreken) heeft vijf miljoen
gulden voor een langlopend project om hartkwalen te voorkomen. De Hartstichting
betaalt de helft, gemeenten, universiteit en ziekenhuis leveren een bijdrage.
'We willen langzamerhand de farmaceutische industrie sensibiliseren', zegt
directeur Jan Meijers.

Geld vinden voor de bouw van een recreatiezaal of zwembad is een ding, het
financieren van de exploitatie kan problemen opleveren. Daarom zal het
therapeutisch zwembad in Hornerheide tegen betaling ook toegankelijk zijn voor
gewone burgers.

Vakantiebeurs in het grotendeels met sponsorgeld gebouwde cultureel centrum in
zorgcentrum Werkenrode te Groesbeek. FOTO JOEP LENNARTS

Gezondheidszorg ; Gezondheid ; Sponsoring ; Economie ; Bedrijfsleven

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              119 of 140 DOCUMENTS

                                 de Volkskrant

                                January 21, 1998

Rita Kok, vrouw van premier, is gasthoofdredacteur van jubilerend weekblad
Margriet; 'Met verkiezingen heeft dit echt niets te maken'

BYLINE: NOEL VAN BEMMEL

SECTION: MEDIA; Pg. 20

LENGTH: 634 words


Zet premier Kok zijn vrouw in bij de verkiezingsstrijd, of hebben we te maken
met een publiciteitsstunt van een jubilerend weekblad? Volgende maand krijgen
ruim twee miljoen lezers van het vrouwenblad Margriet een speciale editie
voorgeschoteld, die is gemaakt door 'hoofdredacteur' Rita Kok. Het blad staat
vol met winkelen rond het Binnenhof, wandelen bij Bergen ('Wim en ik zijn graag
in de duinen') en de mode-ontwerpen van dochter Carla Kok.

Van onze verslaggever

Noel van Bemmel

AMSTERDAM

Zelf ontkent de first lady dat er enig verband is met de naderende verkiezingen.
'Het heeft daar werkelijk niets mee te maken. Als er dit jaar geen verkiezingen
waren, had ik het ook gedaan.' Het verzoek om als gasthoofdredacteur op te
treden kwam van Margriet, dat zestig jaar bestaat. 'Omdat ze integer is, smaak
heeft en een brede belangstelling', staat er in het feestnummer.

Vandaar dat de 56-jarige Kok dinsdag op de Amsterdamse Margriet-redactie
rondliep om de laatste hand te leggen aan verhalen die zij enkele maanden
geleden uitzette.

Zelden zal een tijdschrift zo'n bescheiden hoofdredacteur hebben gekend. Rita
Kok is, zo bleek, een vrouw die met zachte stem voorzichtige suggesties doet.

Zo passeert een interview met artieste Karin Bloemen, door Kok benaderd omdat
zij geestig is en stelling neemt, ongeschonden de gasthoofdredacteur. De foto
van Bloemen - met baby - wordt gewoon drie keer afgedrukt.

Alleen bij een reportage over de Israelische hoogleraar R. Feuerstein houdt Kok
haar poot stijf. Feuerstein heeft een bijzondere methode ontwikkeld om
verstandelijk gehandicapte kinderen kennis en vaardigheden bij te brengen. Een
van de kinderen van het echtpaar Kok is ook verstandelijk gehandicapt. 'Die kop
moet anders. Er worden daar resultaten bereikt met hard werken en niet omdat die
man een wonderdokter zou zijn.'

Tevreden is Rita Kok over de foto van haar dochter Carla, die modeontwerpster is
en lesgeeft aan een modeacademie. 'Haar debuut! En wat ziet ze er voor de
verandering ontspannen uit.' De creaties van de premiersdochter waren tot nu toe
niet bereikbaar voor de gewone man, maar lezers kunnen desgewenst bij Margriet
de patronen opvragen.

Andere onderwerpen die Kok de lezer voorlegt: de leukere winkels rond het
Binnenhof, de Australische en Nieuwe-Zeelandse keuken en dertig vragen die zij
aan de jubilerende redactie stelt. 'Zelf winkel ik nooit in Den Haag en thuis
eten we gewoon aardappelen, groente en een stukje vlees. Maar het leken me leuke
ideeen.'

Een artikel over het weven van stoffen - de vrouw van de premier geeft al 23
jaar les in dat ambacht - is niet te vinden in het jubileumnummer. 'Ik vrees dat
de gemiddelde lezer daar geen belangstelling voor heeft.'

Het optreden van Rita Kok is slechts een eerste festiviteit die uitgever VNU
heeft verzonnen rond de zestigste verjaardag van Margriet. Andere
gasthoofdredacteuren volgen, en in oktober wordt de Amsterdamse Arena afgehuurd
voor een groot feest.

Het jubileum komt op een tijdstip dat de oplage van het blad gestaag daalt.
Verkocht Margriet in 1996 nog 517 duizend exemplaren per week, vorig jaar waren
dat er 500 duizend.

'Vroeger schreven we louter voor huisvrouwen met kinderen. Tegenwoordig is de
doelgroep pluriformer en niet met een blad te vangen', zegt de echte
Margriet-hoofdredacteur A. Luitze. Daar komt bij dat de concurrentie van
gespecialiseerde bladen is toegenomen. Volgens Luitze is er nog maar een
ingredient dat iedereen bindt: emotie. 'En daarom hebben we voor Rita gekozen;
dat is een hele warme en plezierige vrouw.'

Hoofdredacteur Rita Kok (links) bekijkt foto's met de chef redactie van het
weekblad Margriet, Anneliese Bergman. FOTO ANJA VAN WIJGERDEN

Politieke partijen ; Politiek en Staat ; Binnenlandse Politiek

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              120 of 140 DOCUMENTS

                                 de Volkskrant

                                January 21, 1998

ZEER GEACHTE HEER HITLER

BYLINE: KEES SCHUYT

SECTION: FORUM; Pg. 11

LENGTH: 813 words


VOLGENDE week, 30 januari, is het vijftig jaar geleden dat Mohandas Karamchand
Gandhi (1869-1948) door een radicale Hindu, Nathuram Godse werd doodgeschoten.
Uit wrok jegens de concessies aan de Pakistaanse moslims en jegens de
toenaderingen, die Gandhi aan het bewerkstelligen was tussen sikhs, moslims en
hindu's.

De Mahatma, een erenaam, stierf als een gewone burger. Hij liet geen rijke
bezittingen na, leefde niet in luxe en had slechts enkele persoonlijke dingen.
Hij had geen officiele positie als staatshoofd of minister, geen titels, geen
academische loopbaan, geen wetenschappelijke verdiensten, geen literaire
nalatenschap. Toch was hij de belangrijkste persoon achter de vrijmaking van
India (ook vijftig jaar geleden) en zijn dood werd over de hele wereld betreurd.

Na zijn dood is Gandi een vader des vaderlands geworden, daarna een moderne
heilige, een profeet wiens boodschap van de geweldloosheid niet werd geeerd en
pas recentelijk probeert men een realistischer beeld van deze idealist te geven.

Zijn invloed in de naoorlogse wereld werd vooral zichtbaar door de persoonlijke
kracht, die Martin Luther King voor en tijdens de Civil Rights Movement in de
Verenigde Staten (1958-1968) aan zijn voorbeeld ontleende.

Hoewel Gandhi nog steeds in ere wordt gehouden, durft men in India tegenwoordig
meer kritiek te leveren op de Mahatma. Zo wordt hij bijvoorbeeld vergeleken met
een andere volksheld Ambedkar, die veel meer dan Gandhi de kastenverhoudingen in
India aan de kaak stelde. Gandhi bekommerde zich wel om de kaste der
'onaanraakbaren', maar weigerde de dieperliggende sociale structuur die deze
kaste in een uitzichtloze positie hield, te analyseren.

Zelf kwam Gandhi uit een eenvoudig middenklasse milieu. Hij ging studeren in
Londen en in de eerste periode van zijn veelbewogen leven was hij 'engelser dan
engels'.

Als advocaat vertrok hij in 1893 naar Zuid-Afrika, waar hij weldra betrokken
raakte bij de strijd tegen de discriminatie van kleurlingen. Het meermalen
geverifieerde verhaal gaat dat hij in de gevangenisbibliotheek in Natal per
toeval een boek van de Amerikaan D.H. Thoreau over civil disobedience vond (waar
gevangenissen al niet goed voor zijn). Uit de fusie van zijn eigen
hindu-filosofie en de moderne westerse staatskritiek ontstond de later alom
bekende praktijk van geweldloos verzet, satyagraha, of de leer van het zoeken
naar waarheid.

Zijn Gandhi's ideeen van geweldloosheid in een tijd van 'zinloos geweld' en van
zeer vele nationale en etnische conflicten, die gewelddadig worden uitgevochten,
nog wel de moeite waard? Zijn ze niet door de geschiedenis achterhaald? Is de
groep die zijn gedachtengoed levend wil houden niet te klein of te machteloos
geworden - in Nederland bijvoorbeeld de groep rond Geweldloos Aktief met
krachtige doorzetters als Wim Robben, Evert Huisman, Hans Feddema.

Om de vraag naar de relevantie te beantwoorden moet je teruggaan naar de
spirituele wortels van Gandhi's geweldloosheid, de Bhagavad Gita en het
hinduisme. Geweldloze conflictoplossing was geworteld in het alledaagse sociale
leven. Als een schuldenaar in het oude India zijn schuld niet wilde betalen ging
de schuldeiser langdurig voor het huis van de dubieuze debiteur zitten. In de
hoop dat door deze openlijke schande het conflict snel, effectief en zonder
handgemeen werd tenietgedaan.

Als een echtgenote het niet eens was met een eenzijdig opgelegde beslissing van
haar man, bleef ze dagen achtereen zwijgen totdat de gewraakte beslissing werd
teruggedraaid.

Op deze oude praktijk baseerde Gandhi zijn moderne politieke strategie. De kern
ervan bestaat uit het blijvende respect voor de tegenstander en diens
lichamelijke en geestelijke integriteit. Dat respect kon bij Gandhi wel eens
heel erg ver gaan. Naar mijn mening zelfs te ver. Toen ik in het Gandhi-museum
in Bombay de brief zag, die hij in 1938 aan de 'zeer geachte heer Hitler'
schreef, moest ik wel wat weg slikken. Zo overgedienstig en zo ontzettend naief.
Hij raadde de Europeanen aan zich slechts geweldloos tegen Hitler te verzetten.

Hier stuit men op de kernvraag: heeft geweldloosheid wel zin tegenover een
totaal bruut regiem? Moesten de Indiers de Britten steunen in hun strijd tegen
Hitler, terwijl ze zelf van de Britten geen vrijheid en zelfstandigheid kregen?
Slaagde Gandhi's geweldloosheid in India alleen omdat de Britten zich hielden
aan minimale regels van fatsoen en fair play?

De zin van geweldloosheid ligt echter niet uitsluitend in het praktische succes
in politieke conflicten. Om te voorkomen dat conflicten totaal onoplosbaar en
onbeheersbaar worden is het bijbrengen van respect en zelfrespect het
belangrijkste preventieve middel.

De zin van geweldloosheid voor de huidige tijd ligt in de belichaming van dit
respect: een universele waarde die op elke plek in praktijk kan worden gebracht.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              121 of 140 DOCUMENTS

                                 de Volkskrant

                                January 21, 1998

Rechterhand van Berlusconi blijft uit de gevangenis

SECTION: BINNENLAND; Pg. 3

LENGTH: 259 words


Berlusconi's advocaat en ex-minister Cesare Previti hoeft dankzij de Italiaanse
Kamer niet achter de tralies. Justitie verdenkt hem van grootschalige omkoping
van rechters in Rome.

Van onze correspondent

ROME

Dinsdagavond weigerde de Kamer met ruime meerderheid Previti's parlementaire
onschendbaarheid op te heffen. Daarmee heeft behalve de rechtse oppositie ook
een deel van de centrumlinkse regeringspartijen steun gegeven aan een motie van
wantrouwen tegen de onderzoeksrechters van de Operatie Schone Handen, die het
verzoek tot preventieve hechtenis van Previti hadden ingediend.

Deze zaak heeft wekenlang het Italiaanse politieke leven beheerst. Dat komt mede
doordat Berlusconi zou hebben gedreigd dat hij de vorig jaar aangenomen
staatkundige hervormingen alsnog zou torpederen als de Kamer zou stemmen voor de
arrestatie van zijn advocaat.

Deze chantage zou haar effect bij de regerende Olijf-coalitie niet hebben
gemist. Dat zou verklaren waarom bijna de helft van de Kamerleden van de
Volkspartij, op een na de grootste Olijf-partner, tegen arrestatie heeft
gestemd. Die stemmen gaven, samen met die van de Liga Noord, de doorslag.

De uitslag toont volgens Berlusconi, die de regering vaak dictatoriale trekjes
toeschrijft, dat het parlement nog altijd dat van een rechtsstaat is. De
communistische leider Bertinotti daarentegen vindt de beslissing van de Kamer
een nederlaag van de rechtsstaat. Want, zegt hij, de gewone man weet nu zeker
dat de machtigen zich niet voor hun misdaden hoeven te verantwoorden.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              122 of 140 DOCUMENTS

                                 de Volkskrant

                                January 19, 1998

Kok weigert te tornen aan aftrek van hypotheekrente

SECTION: ECONOMIE; Pg. 2

LENGTH: 540 words


Premier en PvdA-lijsttrekker Kok vindt dat er niet getornd mag worden aan de
aftrek van de hypotheekrente. Op de slotdag van het PvdA-congres nam hij afstand
van de PdvA-afgevaardigden die de aftrek willen beperken. 'Mensen met een gewoon
huis en een gewoon inkomen moeten ook op mij kunnen rekenen', zei Kok zaterdag.

Van onze verslaggever

AMSTERDAM

Het PvdA-congres nam vrijdagavond laat een voorstel aan waarin het partijbestuur
werd opgedragen een maximum voor de hypotheekrenteaftrek in het
verkiezingsprogramma op te nemen. Zo zou geld vrijkomen voor individuele
huursubsidie.

De PvdA-top reageerde onaangenaam verrast. Als aan de aftrek een maximum wordt
gesteld, dan geldt dat hooguit voor extreem dure huizen of voor tweede of derde
huizen, zei voorzitter Adelmund. Zij noemde de uitspraak van het congres 'het
sluitstuk' van het fiscale beleid.

Het PvdA-bestuur moet nog bezien hoe de maximering van de renteaftrek in het
programma wordt opgenomen. Het is zelfs niet zeker dat dit gebeurt, omdat
overheveling van de besparingen op de renteaftrek naar de huursubsidie technisch
niet mogelijk zou zijn.

Kok wees er zaterdag op dat de opbrengst door beperking van de aftrek van
hypotheekrente bovendien te laag is om genoeg geld te kunnen binnenhalen voor de
individuele huursubsidie, tenzij ook 'de gewone man met een gewoon huis' moet
inleveren. En dat wil hij per se niet.

D66 vindt dat de geloofwaardigheid van de PvdA in het geding is. 'Of de
partijleider is ongeloofwaardig, of het verkiezingsprogramma. Het is uiterst
merkwaardig dat de partijleider er geen boodschap aan heeft, terwijl het congres
het voorstel wel heeft aangenomen. Voor kiezers rijst nu de vraag: met wie
hebben wij te maken? Met de partijleider of met het verkiezingsprogramma?',
aldus financieel woordvoerder Ybema van D66.

Het congres scherpte het verkiezingsprogramma van de partij ook op enkele andere
punten aan. Zo zal de ontwikkelingshulp 1 procent van het bruto nationaal
product moeten zijn, in plaats van 0,8.

VVD-Kamerlid Van der Stoel vindt dat de PvdA wel realistisch moet blijven. Meer
geld voor ontwikkelingshulp betekent dat het geld ergens anders moet worden
weggehaald. De VVD is daarvan geen voorstander. 'Je moet je afvragen: doe ik dit
nu voor mijn eigen lekkere gevoel, of kunnen de ontwikkelingslanden er ook echt
iets mee?' Ook D66 twijfelt over het grote bedrag dat de PvdA'ers voor
ontwikkelingslanden wil uitgeven.

Op het punt van de bestuurlijke vernieuwing werd een wezenlijke passage
aangepast. De PvdA spreekt zich uit tegen de direct gekozen burgemeester. Niet
de kiezers, maar de gemeenteraad moet volgens de PvdA'ers uit zijn midden de
burgemeester kiezen.

In navolging van voorzitter Adelmund nam ook Kok zaterdag afstand van GroenLinks
en de SP. In de meest recente opiniepeilingen groeien deze partijen flink. Kok
noemde ze 'stoorzenders' die beweren dat Nederland wel sterker maar niet
socialer is geworden. Kok: 'Dat is aanwijsbaar onwaar, en dat laat ik mij ook
niet aanleunen.'

Pagina 3: VVD in peiling de grootste PvdA-congres ontaardt al snel; Pagina 7:
Commentaar

Hypotheken ; Financien ; Belastingheffing ; Economie ; Nationale Economie ;
Overheidsfinancien

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              123 of 140 DOCUMENTS

                                 de Volkskrant

                                January 17, 1998

Aangeschoten tijgers

BYLINE: TOINE BERBERS

SECTION: TRAJECT; Pg. 3

LENGTH: 2581 words


Het heeft lang geduurd tot het in Azie doordrong: er is een economische crisis.
Politici, ondernemers en bankiers hoopten dat de malaise vanzelf voorbij zou
gaan. Maar Azie wordt wakker. Ook de gewone man ondervindt nu de gevolgen. Een
nieuwe generatie politici ruikt haar kansen.

HET ONVERWACHTE ontslag was vier maanden geleden voor Hwan Kye-su zo onwezenlijk
dat hij niets anders kon bedenken dan doen of het niet waar was. Net als de
negen jaar voor de fatale datum sloeg Hwan (35) elke ochtend even na half acht
de voordeur achter zich dicht. Hij maakte zijn korte wandeling langs monotone,
genummerde flats naar het metrostation in een zuidoostelijke buitenwijk van
Seoul en dacht dat hij snel een andere baan zou vinden. Hij woonde tenslotte in
Zuid-Korea en niet in West-Europa.

Het overzichtelijke wereldje van de vrijgezelle geograaf stortte in toen de
levensmiddelenfabrikant waar hij dacht zijn pensioen te halen, hem op straat
zette. De afdeling Facturen werd ingekrompen. Maar zelfs in een land dat de
zwaarste economische crisis in dertig jaar doormaakt, blijft werkloosheid taboe.
Hwan dacht geen seconde na: 'Je moet je in moeilijke tijden vastklampen aan je
gewoonten.'

Hij hecht aan routine en had nooit gedacht dat het leven anders zou worden. Zijn
moeder speelt het spel mee: 'Een man die overdag thuis zit, is zijn familie tot
schande.' Ze legt elke avond een gestreken overhemd en schone sokken klaar. Na
het opstaan kookt ze witte rijst die Hwan met thee en wat kimchi, het nationale
koolgerecht, naar binnen schrokt.

Dan komt het moeilijkste. Hwan, zijn bruine aktetas onder de arm geklemd, geeft
buren in het trapportaal een minzaam knikje. Hij groet bekenden op de paarse
lijn 5 die hem naar het stadscentrum brengt en troost zich met de gedachte dat
er zich onder hen lotgenoten bevinden.

Op het overstapstation Tongdaemun begint het nieuwe, onzekere leven. Van hieruit
reist Hwan naar de bergen aan de noordkant van de stad. De hele novemberherfst
wandelde hij depressief op de hellingen van de Surak, maar nu vindt hij troost
in het winterse wit. 'Ik moest erg wennen, maar ik ben van mijn uitstapjes gaan
houden.'

Er zit weinig anders op. Want de economische rampverhalen tuimelen over elkaar
heen. Hwan beseft dat de werkloosheid lang gaat duren en dat het afgelopen is
met een van de pijlers van het Koreaanse systeem: de levenslange garantie van
een baan. 'De grote bazen hebben ons land op de rand van het bankroet gebracht
en daarvoor moet ik boeten.'

Hwan legt de schuld voor de economische afgang van het ambitieuze Zuid-Korea bij
anderen, hij wil nog niet als man-zonder-baan door het leven. 'Ik kan het mijn
moeder niet aandoen.' Hij lacht er verlegen bij: 'Zo is dat nu eenmaal.'

Voor de meeste slachtoffers van de economische crisis in Azie was het rampnieuws
zo moeilijk te geloven dat zij eerst een fase van ontkenning doormaakten.
Bankiers en ondernemers, maar vooral politici hoopten dat de crisis vanzelf zou
overwaaien toen 2 juli vorig jaar de Thaise baht devalueerde.

De Maleisische premier Mahathir Mohamad maakte zich bij westerse bankiers
belachelijk door de schuld bij de internationale financier George Soros en
andere joden te leggen. Premier Goh Chok-tong van Singapore gebruikte in
september nog de legendarische kwalificatie 'oprisping'.

Maar elke keer als de bankiers en politici tegen elkaar zeiden 'de bodem is in
zicht, het kan niet meer slechter', doken de valuta- en beurskoersen naar nieuwe
diepten en werd 'alle hens aan dek' geroepen om nog erger te voorkomen.

Niet alleen de Aziatische politici, die jaren verwend waren met reusachtige
groeicijfers, bleven de crisis onderschatten, ook de strenge rekenmeesters van
het Internationaal Monetair Fonds (IMF) waren onaangenaam verrast toen hun
recordreddingspakket van zestig miljard dollar voor Zuid-Korea onvoldoende
bleek.

De omvang en de diepte van de Aziatische krach blijven ook na een half jaar de
leiders verbazen. Enkele bankiers voorspelden in juli dat de valutamarkten nog
lang onrustig zouden blijven, maar dat drie grote Aziatische landen zo snel op
het randje van bankroet zouden belanden, had niemand gedacht. Nog steeds is er
gevaar dat hulpplannen voor Thailand en Indonesie tekortschieten. De Filipijnen
en Maleisie hebben het tot nu toe zonder noodhulp kunnen redden.

Schaamte was een belangrijk element bij de moeizame verwerking van de
gebeurtenissen. Een Koreaanse professor geneerde zich zo voor het wanbeleid van
de politici en fabrieksdirecteuren in zijn land dat hij westerlingen nauwelijks
meer onder ogen durft te komen. 'We dachten dat ons systeem het juiste was. Nu
weten wij beter.'

De 66-jarige Thaise Chob Malidol vaart zelfs wel bij die verlegenheid. Zij
brengt tegen vergoeding de juwelen en mobiele telefoons wegvan voormalige rijken
die liever niet bij de lommerd worden gesignaleerd. 'Het is moeilijk wennen als
je opeens arm bent,' zegt ze vol begrip.

Ook voor politici. De Indonesische president Soeharto negeerde vorige week bij
de presentatie van de landsbegroting doodleuk de problemen en de afspraken met
het IMF. Hij werd afgestraft met een nieuwe daling van de roepia, dreigende
faillissementen en hamsterwoede onder consumenten.

Elk licht aan het einde van de tunnel blijkt tot nu toe een fata morgana te
zijn. Ondanks de interventies van het IMF en westerse politici blijven de
geldmarkten ruwe schommelingen vertonen, waarbij op slechte dagen de waarde van
een munt tien procent daalt en aandelenkoersen instorten. De steeds
onheilspellender waarschuwingen van de internationale financiele gemeenschap
hebben tot gevolg dat de slechte boodschap langzaam begint door te dringen: het
Aziatische Wonder is aan grondige herziening toe.

'Dit is een van de zwaarste financiele crises van deze eeuw', zegt de
Nederlander Pieter Bottelier, hoofd van de Aziatische afdeling van de Wereldbank
en tot voor kort de afgezant van de bank in Peking. 'Alleen de krach van 1929 en
de Latijns-Amerikaanse schuldencrisis uit de jaren tachtig hadden deze enorme
omvang.'

Het alarmerende voor de politici is dat de pijn van de saneringen nog moet
komen. De crisis heeft zich tot nu toe voornamelijk afgespeeld in directiekamers
van ondernemingen, burelen van ministeries en computers van
investeringsbankiers. Maar binnenkort zal het effect van faillissementen en
inkrimpingen het dagelijkse leven beheersen en krijgt Hwan Kye-su gezelschap van
miljoenen verschoppelingen. In Zuid-Korea ging vorige week het recordaantal van
vijfhonderd bedrijven op de fles. In Bangkok groeien elke dag de rijen ontslagen
ongeschoolde plattelanders die 's ochtends hoopvol de koppelbazen aankijken en
elkaar bevechten om een nederig klusje te mogen verrichten.

Zelfs de elites, die liefst op de golfbaan zaken deden over het zoveelste
winkelcentrum of luxe-appartementencomplex, zijn ruw wakker geschud. Zij merken
dat een telefoontje naar de juiste politicus of ambtenaar geen wonderen meer
verricht.

De crisis komt op een moment dat het Verre Oosten zijn leiders aan het vervangen
is. De generatie Mahathirs en Soeharto's houdt nog vast aan de oude Aziatische
waarden, waarbij de onderdanen het gebrek aan democratie slikten zolang de
economie welvaart bracht. Maar nu de materiele vooruitgang stokt, is het maar de
vraag of verlichte despoten nog langer worden getolereerd.

Nieuwe politici beseffen dat de tijden aan het veranderen zijn. Chuan Leekpai,
de in november aangetreden democratisch-gezinde premier van Thailand, geeft toe
dat 'de komende maanden een periode van beroering en wispelturigheid' zullen
zijn. De vorige maand tot president gekozen Koreaanse oud-dissident Kim Dae-jung
wachtte een onaangename verrassing toen hij na zijn overwinning een lege
schatkist aantrof: 'Ik was verbijsterd toen ik te horen kreeg dat we geen geld
meer hebben.' De vorige regering had het slechte nieuws achtergehouden.

IN VEEL LANDEN heeft de crisis een curieuze alliantie van ontevreden
zakenlieden, democraten en werklozen op straat gebracht die woedend zijn over de
onbekwaamheid van hun leiders. De politieke gevolgen blijven niet uit. In
Thailand en Zuid-Korea zijn regeringen vertrokken als gevolg van wanbeheer. In
Japan ligt premier Ryutaro Hashimoto onder vuur omdat hij er maar niet in slaagt
het land uit zijn zeven jaar durende stagnatie te halen.

De spanning rond de Indonesische presidentsverkiezingen in maart is groot, nu
generaal Soeharto snel aan populariteit inboet. Zelfs over de tot voor kort
onaantastbaar geachte Mahathir wordt in Maleisie gemopperd dat hij beter plaats
kan maken voor de door hemzelf uitverkoren opvolger, Anwar Ibrahim.

Veel zal afhangen van de mate van sociale ontwrichting. Nu nog leveren
Zuid-Koreanen en Thais braaf hun goud in om het land te redden. Maar naarmate de
ontslagen en loonsverlagingen om zich heen grijpen, zal het incasseringsvermogen
van de bevolking dalen.

'Alle bedrijvigheid in ons land lijdt eronder,' zegt Charnchai Charuvastr,
directeur van het tot voor kort snel groeiende Thaise telecommunicatiebedrijf
Samart. Hij heeft de salarissen met een kwart verlaagd en alle afdelingen hebben
strikte orders om hun kosten met een derde terug te brengen. 'Afslanken of
overlijden', is zijn devies.

Dat is even slikken in een regio die tot voor kort gewend was aan makkelijke
leningen en grote groei. Maar na overmoedige investeringen in prestigeprojecten
als wolkenkrabbers en winkelpaleizen blijkt dat te veel ondernemers in Azie op
dezelfde paarden hebben gewed en te veel kredieten hebben opgenomen.

Buitenlandse bankiers zijn unaniem in hun oordeel over de zwakke plek: de voor
Oost-Azie kenmerkende duistere vervlechting van politiek, ambtenarij en
bedrijfsleven. Zij willen af van de overheidsbemoeienis, die in de eerste
ontwikkelingsfase grote groei stimuleerde, maar in een moderne economie
verstikkend werkt op nieuw initiatief.

'Het Aziatische model is verdoemd zolang het weigert wanbeheer af te straffen',
zegt David Roche, hoofd van Independent Strategy, een veel geraadpleegde
Londense denktank over Azie. Hij ergert zich al jaren aan de gewoonte in het
Verre Oosten firma's in leven te houden die in feite failliet zijn. 'Kapitalisme
zonder bankroet is als het christelijk geloof zonder de hel. Zonden moeten
worden bestraft', vindt hij.

Roche is zelfs van mening dat het IMF een zachte heelmeester is die met zijn
reddingspakketten stinkende wonden maakt. 'Die miljarden worden gebruikt om het
leven te rekken van banken die al lang gesloten hadden moeten zijn.' Roche is
een vertegenwoordiger van de school die vindt dat alleen straf en boete
Aziatische politici voldoende tot actie kunnen aanzetten. Zij dienen de elites
aan te pakken die zich vastklampen aan de status quo.

Sommige van deze haviken wilden zelfs hun handen aftrekken van Zuid-Korea toen
het vlak voor kerst kopje onder dreigde te gaan. Enkele weken na de eerste
reddingsoperatie kwamen al weer zoveel onbetaalde rekeningen boven water, dat de
Verenigde Staten, Japan en het IMF snel een extra noodverband van nog eens tien
miljard dollar moesten aanleggen om doodbloeden van de economie te voorkomen.

De regeringen van Clinton en Hashimoto schrokken terug voor de gevolgen van een
bankroet. Tokyo vreesde dat het eigen wankele banksysteem het zou begeven, omdat
het in Zuid-Korea meer dan 25 miljard dollar aan leningen heeft uitstaan.
Washington maakte de rekensom dat een faillissement voor de wereld veel duurder
zou uitpakken dan een injectie van tien miljard.

Maar in het kader van de nieuwe orde moest Kim Dae-jung, de pasgekozen
president, wel beloven dat hij de 'corrumperende navelstreng tussen zakenlieden
en politieke macht' door zou snijden. Hij bezwoer de door de overheid
gecontroleerde economie te vervangen door een 'vrijemarkteconomie die openstaat
voor buitenlandse investeringen en concurrentie'.

Deze onverbloemde promotie van Amerikaans kapitalisme is koren op de molen van
critici die sociale rust en geleidelijkheid vooropstellen. Maar zij heeft nog
geen openlijk verzet opgeroepen. 'Het is opmerkelijk hoeveel mensen bereid zijn
te slikken', zegt een westerse diplomaat in Kuala Lumpur. 'In het Midden-Oosten
zouden ze allang tegen het IMF en de Verenigde Staten de straat zijn opgegaan.'

Van meerdere kanten klinkt kritiek op de strenge saneringseisen van het IMF, die
met zijn nadruk op bezuinigingen de crisis alleen maar erger zou maken. Maar
veel Aziaten zijn vooralsnog bereid de schuld bij zichzelf te zoeken.

De systeemfout in het Aziatische model is dat politici niet gewoon zijn
verantwoording af te leggen. 'Als we het voor elkaar krijgen om onze leiders
meer rekenschap te vragen voor hun handelen, boeken we door deze crisis enorme
winst,' zegt de Thai Abhisit Vejjajiva, een jonge, talentvolle voorvechter van
democratie. Sinds kort is hij adviseur van de premier, met ministerstitel.

Vejjajiva hoopt dat een nieuwe generatie politici de kwaliteit van het
landsbestuur kan verbeteren met eerlijk en rechtvaardig beleid. Good governance
is de term die in alle getroffen landen opduikt. Hij kreeg bijval van het
Amerikaanse zakenblad Businessweek: 'De val van de Berlijnse muur in 1989 had
onmiddellijke effecten in Europa. Nu is het Azie's beurt.'

Dit optimisme wordt dankbaar verwelkomd door de honderdduizenden activisten in
Zuid-Korea, Thailand, de Filipijnen en Taiwan, die de afgelopen twintig jaar met
gevaar voor eigen leven dictators hebben verjaagd. 'Deze crisis biedt een kans
die je maar eens in je leven krijgt', zegt Anette Lu Hsiu-lien,
oppositieparlementarier in Taiwan, die de ambitie heeft om eerste vrouwelijke
president van haar land te worden. 'Taiwan is opener en daardoor minder
getroffen, maar laat de ellende van Indonesie een goede waarschuwing zijn voor
onze leiders.'

PESSIMISTEN waarschuwen met een verwijzing naar Japan voor te hoge
verwachtingen. Door het gebrek aan politieke moed en daadkracht houdt de crisis
er veel langer aan dan nodig is. En in de desillusie over de politieke inertie
van het vertrekkende Koreaanse bewind, ontstond opeens een cultus rond de
autoritaire leider Park Chung-hee, die aan de wieg stond van het economische
wonder dat nu ineenstort.

'We kunnen van Azie niet vragen om in een vloek en een zucht een ontwikkeling
door te maken waar we zelf een eeuw over deden', zegt een West-Europese
diplomaat. Maar sommige politici hebben juist dat op het oog. 'Ons volk heeft
het vertrouwen dat de regering zich zal houden aan de beginselen van goed
bestuur', zei de Thaise premier Chuan Leekpai.

De crisis biedt zijn regering de mogelijkheid om snel pijnlijke beslissingen te
nemen, maar hij heeft weinig tijd. Bedrijven zetten in rap tempo mensen op
straat en de vakbonden hebben gewaarschuwd dat massale werkloosheid niet
acceptabel is.

De veelgeprezen spaarzin en werklust hebben het Verre Oosten de afgelopen dertig
jaar ongekende voorspoed gebracht. Of de uit het confucianisme voortkomende
nederigheid om fouten in te zien en het vermogen tot snelle aanpassing voldoende
zijn een volgende periode van bloei te creeren, moet de toekomst leren.
Hoopvolle democraten verwachten een nieuw Aziatisch Wonder.

Een werknemer van Samsung levensverzekeringen schreeuwt in het centrum van
Seoul: 'Ik kan het! Ik kan de economische crisis te boven komen' Samsung hoopt
het moreel van zijn werknemers op te vijzelen door hen regelmatig dit soort
slogans te laten roepen. FOTO REUTERS

Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              124 of 140 DOCUMENTS

                                 de Volkskrant

                                January 17, 1998

Op klapnoren

BYLINE: NANDA TROOST

SECTION: ECONOMIE; Pg. 51

LENGTH: 1376 words


Vierduizend gulden kinderbijslag per jaar - per kind, wel te verstaan. Noorwegen
draait als een tierelier, en niet alleen dankzij olie en gas. Inmiddels komt het
land handjes tekort. De pizzafabriek in Stranda. 'De mensen hier zijn
welvarend.'

ZE hoeven niet bang te zijn dat ze worden nagewezen op straat. Een werkloze in
het Noorse Stranda mag dan bijna een bezienswaardigheid zijn, prettige
bijkomstigheid is dat het zonder baan zitten van korte duur is. Een enkele
schoolverlater, een afgezwaaide dienstplichtige, iemand die tussen twee banen in
zit: uit meer bestaat het werkzoekendenbestand van het arbeidsbureau niet.

Stranda, een dorp op anderhalf uur rijden van Aalesund, is misschien wel het
voorbeeld van hoe rooskleurig de Noorse economie er voorstaat. Te goed vinden
sommigen inmiddels, want Stranda, met 4500 inwoners, 27 vacatures en vijf
werklozen, kampt met een heel ander probleem: waar halen ze de mensen vandaan om
te werken in fabriek of winkel?

Voor het vijfde achtereenvolgende jaar bereikte Noorwegen een economische groei
van ruim 3 procent, meer dan het Europese gemiddelde van 2,6. Ook de
werkloosheid ligt beduidend lager: 2,7 procent tegen 11 procent elders in
Europa. Het aantal nieuwe banen nam tussen 1993 en 1997 toe met 160 duizend, de
sterkste groei na de Tweede Wereldoorlog.

Noorwegen - dat zich twee keer in een referendum uitsprak tegen toetreding tot
de Europese Unie - zou zo voldoen aan de eisen voor de Economische en Monetaire
Unie. Het land heeft een financieringsoverschot van 7,3 procent, en de
staatsschuld bedraagt slechts 25 procent van het nationaal inkomen.

Die zou bovendien onmiddellijk kunnen worden afgelost - bijvoorbeeld uit het
Aardoliefonds, dat naar verwachting in 2000 125 miljard gulden groot zal zijn.

In het steenrijke land zijn de voordelen voor de 4,5 miljoen inwoners navenant.
De gezondheidszorg is gratis, universitair onderwijs goedkoop, en ten noorden
van Oslo wordt een nieuw internationaal vliegveld uit de grond gestampt. Ola
Normann (Jan Modaal) vangt een jaarsalaris van tachtigduizend gulden, een
pensioengerechtigde met alleen AOW (vanaf 67 jaar) krijgt per jaar 26 duizend
gulden netto en aan kinderbijslag wordt voor de eerste vier kinderen ongeveer
vierduizend gulden per jaar per kind betaald.

'Het Noorse model' draait voor een belangrijk deel op de olie, waarover het land
sinds het begin van de jaren zestig beschikt en waaruit het nog zeker tot 2020
rijkelijk kan putten. De olie-export is goed voor eenderde van de totale export.
Dat maakt Noorwegen na Saudi-Arabie tot het tweede olie- en gasexporterende
land.

Maar de olie maakt tegelijkertijd kwetsbaar. Zo stortten de dalende olieprijzen
de Noren begin jaren tachtig in een crisis. Bovendien zijn de oliebronnen
eindig. Na 2020 moeten om te beginnen velden worden aangeboord die moeilijker
toegankelijk zijn. Gelukkig voor de Noren is het ook elders booming business.
Sinds 1988 is de uitvoer van vis bijna verdrievoudigd. En ook de export van
papier, staal, aluminium en chemische producten steeg fors.

Door de groei komt het land handjes tekort. Mensen vinden is de belangrijkste
taak van het arbeidsbureau in Stranda geworden, niet werklozen aan het werk
helpen.

Stranda is van oorsprong een boerendorp, en nog steeds wordt er landbouw
bedreven. Maar her en der staan ook meubel- en textielfabrieken. Stranda's
eerste meubelfabriek, P.I. Langlo's Fabrikker, leverde in 1950 een deel van de
inrichting van het paleis van Haile Selassie in Ethiopie. Het nieuwste
paradepaardje is Stabburet, Noorwegens grootste pizzafabriek waar tweehonderd
werknemers tachtig diepvriespizza's per minuut afleveren die in heel Scandinavie
hun weg vinden.

Buitenlanders zijn de nieuwste 'doelgroep' die Liv Berit Alme, hoofd van het
arbeidsbureau in Stranda, heeft aangeboord. Een advertentie op internet, en
zalmproducent Atlantic King Seafood kon kiezen uit ruim tweehonderd
sollicitanten voor vacatures die waren ontstaan omdat het bedrijf wilde
uitbreiden.

Van de vijftig medewerkers komt de helft uit het buitenland: twee Somaliers, zes
Bosniers, drie Srilankanen en twaalf Zweden staan aan de lopende band waar de
zalm wordt gefileerd, gerookt en verpakt voordat de vis wordt geexporteerd,
vooral naar Zwitserland.

Vorig jaar heeft Noorwegen tienduizend - overwegend Zweedse - gastarbeiders
aangetrokken, toen voornamelijk voor de gezondheidszorg. Odd-Erik Marthinsen,
directeur van de afdeling arbeidsmarkt van het directoraat voor arbeid, verwacht
dat er dit jaar en ook in 1999 zeker twintigduizend buitenlandse werknemers
nodig zijn. Voor de dertigduizend andere extra banen die worden verwacht, worden
nog zoveel mogelijk langdurig werklozen - wat een Noor al is na een half jaar WW
- omgeschoold, maar daarna verwacht Marthinsen het mismatch-probleem: voor het
restant werklozen zijn dan geen passende banen meer te vinden.

Economen vragen zich af of Noorwegen het zal redden met de nieuwe gastarbeiders.
Eirik Larsen is analist bij Den norske Bank, de grootste commerciele bank.
'Zweden wilden tot voor kort wel hier komen werken, al was het maar omdat hun
land getroffen was door een recessie. Maar nu gaat het er beter en wordt het
voor ons moeilijker om bijvoorbeeld verpleegkundigen aan te trekken.'

Volgens Larsen 'zwelt de economie aan als een ballon' en bestaat er het gevaar
van oververhitting, mede veroorzaakt door het tekort aan personeel. Veel zal
volgens hem afhangen van de jaarlijkse loononderhandelingen die in het voorjaar
gevoerd zullen worden. Als de salarissen te veel stijgen, dreigt er meer
inflatie. 'Een strenger fiscaal regime zou dan een oplossing kunnen zijn, maar
de verwachting is dat de centrumrechtse minderheidsregering zich daaraan niet
zal wagen.'

En monetaire maatregelen zijn volgens Larsen niet meer dan een theoretische
mogelijkheid. 'De Noorse kroon kan niet te sterk worden; 80 procent van de
buitenlandse handel drijft Noorwegen met de Europese Unie, en 70 procent van de
import komt uit de EU.'

De vakbonden lijken zich bewust van het mogelijke onheil. Stein Reegard is
econoom bij de vakbondsfederatie Landsorganisasjonen. Ondanks de groei verwacht
hij lage looneisen. De intentie daartoe is ook afgesproken met werkgevers en
overheid in het Solidariteitsalternatief.

'Het wordt natuurlijk anders als de regering zou besluiten de belasting te
verhogen. Maar we hebben niets te winnen bij meer loon en hogere prijzen. Dat
hebben we in de jaren tachtig gezien. Bovendien, we zijn hier bekend met de
Dutch disease uit de jaren zeventig, toen Nederland van de aardgasopbrengsten
een uit zijn krachten gegroeide verzorgingsstaat in stand hield.'

Gaan de werkgevers en werknemers akkoord met een gematigde loonstijging, dan zit
het voor 1999 en 2000 ook wel goed, is de verwachting. Maar wordt er voor 1998
een te hoge loonsverhoging afgesproken, dan betekent dat een trendbreuk en is
Larsen bang dat Noorwegen terechtkomt in een negatieve spiraal.

Stranda heeft nog geen last van bedrijven die elkaar proberen af te troeven met
hogere salarissen, al wordt er goed verdiend. Tachtigduizend gulden voor een
productiemedewerker in de pizzafabriek wordt als heel normaal beschouwd. 'De
mensen zijn welvarend, maar niet echt meer dan in andere delen van Noorwegen',
zegt burgemeester Anne Lise Lunde. Maar ze durft amper te beginnen over een nog
te ontwikkelen nieuwe inkomstenbron voor haar dorp.

Voordat de bus de hoofdstraat van Stranda bereikt, klimt hij over bergen waar
aan beide kanten van de weg skiliften wegens te geringe sneeuwval nog niet in
gebruik zijn. Maar ook al ligt er wel voldoende sneeuw, er wordt voornamelijk
geskied door de plaatselijke bevolking. In de zomer varen grote cruiseschepen
Stranda voorbij, op weg naar het pittoreske Geiranger aan het gelijknamige
fjord, dat elk jaar een half miljoen toeristen trekt. Odd-Svein Kalv, consulent
voor het plaatselijk bedrijfsleven, zou het wel weten. Aan de nu nog passerende
toeristen valt veel geld te verdienen. 'Ik zou er nu niet aan moeten denken waar
ik de mensen vandaan zou moeten halen, maar er ligt hier nog veel
werkgelegenheid in het verschiet.'

ILLUSTRATIE WILLUM MORSCH INFOGRAPHIC: NOORWEGENS WELVAARTSWONDER

Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              125 of 140 DOCUMENTS

                                 de Volkskrant

                                January 13, 1998

Het is mooi geweest

BYLINE: NOEL VAN BEMMEL

SECTION: BINNENLAND; Pg. 7

LENGTH: 1344 words


Modellenbureaus zoeken niet langer naar perfectie. De consument heeft de buik
vol van glamourtypes die op Ken en Barbie lijken en eist meer menselijkheid. In
buitenlandse tijdschriften verschijnen daarom modellen met een kromme neus of
met korte benen. Nederland volgt aarzelend. 'Claudia Schiffer is mooi, maar ze
heeft geen karakter.'

SOPHIE Dahl is de kleindochter van schrijver Roald Dahl en weegt ruim 70 kilo.
Ze is bovendien klein van stuk, zodat haar silhouet meer doet denken aan een
Orangina-flesje dan aan een pijpje Coca Cola. Desondanks verraste zij afgelopen
zomer de internationale modewereld door pontificaal te poseren in trendy bladen
als i-D en Face. Daarna volgden de catwalks in Londen en verscheen Dahl in
gevestigde bladen als Vogue en Elle. De boodschap: weg met het gladde fotomodel
dat meer lijkt op Ken of Barbie dan op een echt mens.

Lezers van buitenlandse bladen kan het niet zijn ontgaan. De Britse Elle
publiceerde vorige maand een modereportage met zes modellen. Allen mooi om te
zien, maar volgens de heersende normen waren er twee te klein, twee te dik en
twee met een neus die zichtbaar uit het lood stond. Ook in bladen als Dutch,
Vogue en 20 Ans, of in het semi-vakblad Topmodel, worden blonde meisjes met
porseleinen gezichten steeds vaker vervangen door rossige modellen met sproeten
en verwaarloosbare wenkbrauwen. Of door vrouwen die door hun inktzwarte huid en
kogelronde kont in niets doen denken aan het donkere supermodel Naomi Campbell.

Ook de Nederlandse Elle bleef niet achter en zette afgelopen jaar het
Amerikaanse model Georgina op de cover: blond en mooi, maar met een fietsenrek
als gebit. Het werd relatief het slechtst verkochte nummer van 1997, wat
hoofdredacteur Jose Rozenbroek in het vakblad Adformatie deed verzuchten dat
'minder standaardmooi' in de hele wereld een trend is, behalve in Nederland.

Daar lijkt nu verandering in te komen.

'Het glamourmodel als onbereikbare ster wordt niet meer geaccepteerd', zegt
Elle-modechef Cara Schiffelers. Volgens haar vertegenwoordigen gevestigde
supermodellen als Claudia Schiffer, Cindy Crawford, Karen Mulder en Naomi
Campbell een afgesloten tijdperk, en zijn zij nauwelijks nog te zien in de
Parijse modeshows. 'Elle-lezers willen zich nog steeds spiegelen aan mooie
vrouwen, maar dat moeten nu mensen zijn waarmee zij zich kunnen identificeren.
Met een bereikbare schoonheid voor de gewone Nederlander.'

Daar hoort volgens Schiffelers de kleindochter van Roald Dahl niet bij. Dat was
een stunt, zegt zij. 'Een reactie op de anorexiamodellen van vorig seizoen. Wij
promoten ook een soort vrouw dat de kleding van het laatste moment combineert
met een laagje vet. Maar dat wil niet zeggen dat dik zijn mode wordt.' Volgens
Schiffelers kan dat ook niet, omdat de monstercollecties waarmee wordt gewerkt,
gemaakt zijn van een vaste, kleine confectiemaat.

De leeftijd van het model is daarentegen geen belemmering. Schiffelers overweegt
dit jaar dan ook een reportage te publiceren met ex-modellen die boven de 40
zijn. 'We laten de lezer gewonere mensen zien. Gekleed in de juiste stijl, maar
geloofwaardiger.'

Daar past volgens haar ook een jong model bij die toevallig een spleet tussen
haar voortanden heeft. 'Georgina is niet perfect, maar ziet er toch heel goed
uit.'

De afkeer van uiterlijke perfectie en glamour past in de heersende trend van
'minder is meer' en 'terug naar echt'. In een reactie op het materialisme van de
jaren tachtig, zo redeneren veel hoofdredacteuren en reclame-creatieven, wendt
de Nederlander zich af van carriere en consumptie. Hij is op zoek naar waarden.
Nog steeds adverteert een enkele computerfabrikant of frisdrankproducent met
shiny, happy people, maar de meeste campagnes bieden tegenwoordig spirituele
bevrediging. De kwaliteit van het leven schuilt niet langer in het
sportschoollichaam of in het vernieuwde logo van Louis Vuitton, maar in familie-
en vriendschapsbanden of in het loslaten van carrieredrang en hebzucht.

Vandaar de jongeman die in de bierreclame gsm en Filofax-agenda op de pier
achterlaat en wegdobbert in een bootje. Vandaar ook de campagnes van Calvin
Klein en Estee Lauder waarin tevreden mannen een gat in de dag slapen met hun
zoontje op de borst. Waarschijnlijk ingedommeld tijdens het lezen van
Amerikaanse bestsellers als Simplify and Enrich your Life of A Guide to Scaling
down and Enjoying More. Deze zogeheten downshifters zijn al een paar jaar
dominant in de reclame, maar tot nu toe bleef het uiterlijk van het model
ongewijzigd.

'Je raakt toch alleen maar ontmoedigd door al die perfecte mannen en vrouwen',
vindt directeur Sarah Keller van het jonge modellenbureau Paparazzi. De
30-jarige Amerikaanse veroverde binnen twee jaar een plek op de overvolle markt
door consequent naar modellen te zoeken die afwijken van het schoonheidsideaal.

'Ik zoek modellen met karakter. Claudia Schiffer heeft mooie ogen, een mooie
neus, mooie borsten en mooi alles, maar ze heeft geen karakter.' Volgens Keller
doen de meeste van haar modellen niemand omkijken op straat, maar zijn ze wel
geloofwaardiger. 'Cindy Crawford krijgt dat wel voor elkaar, maar van haar
perfectie krijgt de consument eerder een depressie. Of anorexia.'

De eigenschap die veel modellenscouts sinds kort op straat en in disco's zoeken,
noemt Keller de 'X-factor'. 'Die kan zitten in grote ogen en lippen, of in een
karakteristieke neus. De juiste lengte, of het juiste gewicht is dan niet zo
belangrijk meer.' Volgens Keller is de X-factor de derde reactie op de glamour
van de jaren tachtig, na de grunge (1992) en de heroine chique (1996). Ditmaal
gaat het volgens haar om een minder extreme reactie die acceptabel blijkt voor
een gematigder publiek.

0I N het buitenland heeft Keller, zegt ze, meer succes dan thuis, maar zij
signaleert dat de Nederlandse bladen langzaam hun afwachtende houding laten
varen. Daarna volgen volgens haar de reclamemakers die traditioneel de minste
risico's nemen. Ook andere modellenbureaus wijzen op de opkomst van modellen die
gebrek aan schoonheid compenseren met de X-factor. 'We don't live in
Schifferville anymore', zei onlangs de directeur van een toonaangevend
Amerikaans modellenbureau.

De veranderingen gaan echter traag. Gewezen wordt op speelgoedfabrikant Mattel,
die het afgelopen jaar besloot Barbie dikker te maken, terwijl haar borsten
minder volumineus moesten lijken. Maar de pop die nu in de winkel ligt, doet nog
steeds sterk denken aan Pamela Anderson.

'Als Nederland al achter loopt, dan komt Wehkamp daar weer achteraan', voorspelt
productiemanager Wouter Bierenbroodspot van het postorderbedrijf. Hij is in
Nederland grootafnemer van modellen in alle leeftijdscategorieen, maar is het
conservatiefst in de modelkeuze. Volgens Bierenbroodspot tornen trendsettende
bladen aan de definitie van 'standaardmooi', maar wil de gemiddelde Wehkampklant
niets weten van een model met een fietsenrek in de mond. In de komende
zomercatalogus presenteert het bedrijf juist de winnares van de eerste Wehkamp
badmode-modellenwedstrijd. Onze eigen Claudia Schiffer uit Groningen heet
Bianca.

'We hebben onderzoek gedaan en het blijkt dat we meer bikini's verkopen met een
blond model, dan als we een meisje met bruin of zwart haar fotograferen.'
Volgens Bierenbroodspot is bij Wehkamp ook geexperimenteerd met dikkere modellen
na klachten van lezers. Die stoorden zich aan de dunne middels van de modellen
die kleding voor grote maten aanprijzen. 'Uit tests blijkt dat er aanmerkelijk
minder wordt verkocht als wij dikkere modellen die kleren laten dragen. Het is
pijnlijk, maar wij zijn er voor de gemiddelde Nederlander. En die koopt eerder
als er een slanke blondine bij staat.'

Met de klok mee: Sophie Dahl en Claudia Schiffer in de Britse Elle
(gefotografeerd door Andrew MacPherson), geluk volgens Estee Lauder,
Paparazzi-model Bracha Semeijns van Doesburgh, Bianca Brinkhuizen in de Wehkamp
en het maartnummer van de Nederlandse Elle.

Kleding en mode ; Consumentenzaken ; Fotografie ; Kunst en Cultuur ; Kunst

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              126 of 140 DOCUMENTS

                                 de Volkskrant

                                January 12, 1998

Het 'monster' geeft gas waar anderen remmen

BYLINE: ROLF BOS

SECTION: Sport; Pg. 18

LENGTH: 710 words


Het volk in het dal brult als het monster zich van de berghellingen naar beneden
werpt. De zondagse kerkklokken beieren, de koebellen klingelen, de vuurpotten
branden, de rood-wit-rode vlaggen van het Austria-team zwaaien in de lucht.
Jetzt geht's los..., Hermann Maier komt er aan.

Van onze verslaggever

Rolf Bos

SCHLADMING

Hermann Maier is het nieuwe Oostenrijkse skifenomeen. Niemand, ook geen andere
Oostenrijker uit het dit seizoen superieure skiteam uit het Alpenland, kan
tippen aan de verrichtingen van de voormalige metselaar uit Flachau. Het is
Maier, Maier, altijd weer Maier, jubelt ook de Oostenrijkse pers.

Het afgelopen weekeinde zegevierde de Oostenrijker tweemaal tijdens
wereldbekerwedstrijden. Hij won zowel zaterdag als zondag de Super-G van
Schladming. De concurrentie werd op beide dagen op vele seconden geskied.

De eerste plaats in het algemeen klassement van de wereldbeker kan het 'skiende
monster van Frankenstein' nauwelijks nog ontgaan; voor het eerst sinds Franz
Klammer in 1970 gaat een Oostenrijker weer met die prijs aan de haal.

Het was dit weekeinde in Schladming een dubbelslag voor de stevige boerenzoon,
eigenlijk zelfs een driedubbele. In hetzelfde Schladming werd Maier ooit als
vijftienjarige snotneus van de Skihandelsschule gestuurd: geen talent, heette
het. Tien jaar later kan het nieuwe ski-fenomeen een lange neus maken naar zijn
voormalige docenten.

Nu hadden de leerkrachten indertijd niet helemaal ongelijk. Wisten zij veel wat
er nog zou groeien uit die bonenstaak. De jonge Hermann was namelijk met recht
een klein ventje. Hij mat 1.50 meter en woog slechts 45 kilogram.

Wie anno 1998 diezelfde Hermann van de hellingen ziet vliegen, kan constateren
dat hier sprake is van een geweldige metamorfose. De Hermann Maier van 1998 is
een beer van een vent, die zijn vele kilo's in de strijd werpt, om zo snel
mogelijk weer in het dal te komen.

Nadat hij van school was getrapt, ging Maier in Radstadt in de leer bij een
metselaar. Het vele gesleep met bakstenen sterkte zijn spieren, een enorme
groeispurt deed de rest. En hij bleef skien, dagelijks vele uren lang op de
pistes van zijn woonplaats Flachau-Winkl.

Via Europacupwedstrijden vergaarde Maier genoeg FIS-punten om ook in de
wereldbekerwedstrijden te mogen starten. Daar skiede hij meteen al met de besten
mee, al werd hij vorig jaar door de Oostenrijkse skibond nog niet goed genoeg
bevonden om te starten bij de wereldkampioenschappen van Sestrieres. Dit seizoen
kan niemand echter nog om hem heen. Ook in Nagano mag het nodige van de
veelvraat (op afdaling, Super-G en reuzenslalom) worden verwacht.

Het gewone volk heeft hem al in het hart gesloten, hij spreekt hun (voor de
buitenlander onnavolgbare) dialect, hij is ongecompliceerd. Daar waar de andere
skiers zaterdag uren van te voren de piste verkenden, kwam deze Oostenrijkse
Erik Hulzebosch vlak voor de start de berg op. Hij had thuis in Flachau nog wat
houtgehakt, vandaar, en het was allemaal wat uitgelopen. Zonder de piste goed
bekeken te hebben, ging hij naar beneden. Uiteindelijk had hij ruim een seconde
voorsprong op de nummer twee, Stefan Eberharter.

Zondag stonden opnieuw 34 duizend Oostenrijkers aan de voet van de Plenai in
Schladming, tot in de straten aan toe volgden ze de verrichtingen op de witte
helling. Terwijl de zon over de bergkammen heen knipoogde, kwam Maier om kwart
voor twaalf als nummer acht aan de start. Ditmaal was hij op tijd boven
verschenen, hij had thuis niet te lang met de bijl gehakt. Beneden bleek zijn
tijd opnieuw onnavolgbaar.

Zijn landgenoot Andreas Schifferer (nummer twee, op ruim een seconde) gaf het
goed aan, toen hij zei: 'Hermann is van een andere planeet.' Olympisch kampioen
Patrick Ortlieb: 'Hij skiet zo brutaal, waar anderen remmen, geeft Hermann gas.
Alsjeblieft, geef me zijn recept.' En een gefrustreerde Werner Franz: 'Vanuit
het starthuisje kon ik Hermann naar beneden zien gaan. Man, als ik zijn lijn had
gevolgd, was ik in de netten terechtgekomen.'

Het volk in het dal vierde ondertussen feest, met een beker Gluhmost in de hand
werd het uit de bergen neergedaalde monster luid bezongen.

Hermann Maier gebaart hoeveel zeges hij al heeft behaald, zeven. FOTO REUTERS

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              127 of 140 DOCUMENTS

                                 de Volkskrant

                                January 10, 1998

De gewone burger mag het zeggen

BYLINE: NOEL VAN BEMMEL

SECTION: WETENSCHAP; Pg. 3

LENGTH: 1247 words


Gewone burgers maken straks uit wat er op radio en tv komt: MTV wel, CNN niet,
of omgekeerd. Omroepen gruwen van dit 'nutteloze circus'.

INWONERS van Den Haag kunnen zowel naar BBC 1 en 2, als naar de nieuwszender BBC
World kijken. En mocht de Britse cameraploeg niet snel genoeg ter plekke zijn,
dan is er altijd nog CNN. Ook de documentairezender Discovery en Eurosport
zitten in het Haagse basispakket. Een luxe die Amsterdammers niet kennen. Daar
staat tegenover dat zij kunnen kiezen uit drie muziekzenders: MTV, TMF en The
Box, terwijl in Den Haag alleen The Music Factory te zien is. Ook het
Spaanstalige TVE en het Italiaanse Rai Uno zijn wel in Amsterdam te zien, maar
niet in Den Haag.

Het radio- en tv-aanbod verschilt per gemeente en komend jaar nemen de
verschillen toe. Vanaf mei moet iedere gemeente met een eigen kabelnet een
programmaraad hebben geinstalleerd, een adviescommissie bestaande uit gewone
burgers die beslist wat op radio en tv komt. Wat nergens anders gebeurt, gebeurt
in Nederland: zo'n 150 jury's trekken zich jaarlijks terug in een kamertje om
Discovery af te wegen tegen Eurosport. De vraag dringt zich op: wat betekent de
persoonlijke smaak van vrijwilligers voor het aanbod op radio en tv?

'Je moet je afvragen wat voor soort mensen zich hiervoor zullen opgeven', zegt
jurist Jilles van den Beukel van de Vecai, de organisatie van kabelexploitanten.
'We hebben het over het hoofd van de plaatselijke bibliotheek en de
gepensioneerde leraar Duits.' Van den Beukel verwacht dat veel programmaraden
een sterke voorkeur zullen hebben voor binnen- en buitenlandse publieke
omroepen. 'Geengageerde mensen met culturele bagage offeren niet snel Duitsland
3 op voor de komst van Cartoon Network.'

Nog somberder zijn de verwachtingen bij programma-aanbieders. 'Het aanbod wordt
nog willekeuriger', vrezen commerciele aanbieders die niet met hun naam in de
krant willen uit angst hun kansen op doorgifte te verminderen. Zenders als RTL 4
en SBS 6 zijn verzekerd van een plaatsje in het basispakket. Maar kleinere
stations als TMF, Discovery of CNN moeten per gemeente knokken voor doorgifte
van hun signaal. Hoe hoger het aantal huizen waarin zij te ontvangen zijn, des
te hoger de advertentietarieven.

Beslissend voor deze zenders zijn de zogeheten modeshows die afgelopen jaar voor
het eerst zijn gehouden. De leden van de programmaraad zitten daarbij op
zaterdagmiddag of donderdagavond achter een lange tafel en geven
vertegenwoordigers van radio- en televisiezenders om de beurt tien of vijftien
minuten voor hun presentatie. 'Een nutteloos circus, waarin je met
overheadsheets het land doormoet om volstrekte leken te vertellen wat
doelgroepen en marktaandelen zijn', moppert een onderhandelaar. Een ander vindt
dat kabelexploitanten heel goed in staat zijn zelf aan te voelen wat hun klanten
willen ontvangen.

Desondanks moet volgens de nieuwe Mediawet die sinds september van kracht is,
iedere programma-aanbieder de goedkeuring krijgen van een programmaraad om in
het basispakket te kunnen komen. Uitzondering zijn de drie Nederlandse en twee
Belgische publieke netten die verplicht moeten worden doorgegeven. Blijven over:
circa tien televisiezenders en vijftien radiozenders voor het basispakket en nog
eens eenzelfde aantal waarover de exploitant zelfstandig mag beslissen. Een
kabelexploitant die het advies van een programmaraad in de wind slaat, moet
daarvoor 'zwaarwegende argumenten' aandragen die door het Commissariaat voor de
Media worden getoetst.

'Er zal naar de programmaraden geluisterd moeten worden', zegt commissaris
Lennart van der Meulen. Hij wijst erop dat de programmaraden een afspiegeling
moeten zijn van de plaatselijke bevolking. 'Ik verwacht geen spectaculaire
verschuivingen in het aanbod op televisie, hooguit nemen de regionale
verschillen verder toe.' Als voorbeeld noemt hij vergrijsde gemeenten als Bussum
en Naarden die eerder een ouderenzender zullen verwelkomen dan een gemeente als
Huizen waar veel jongeren wonen. Ook het schrappen van Duitse publieke zenders
in het westen van het land ziet hij als een mogelijkheid. 'Maar het
belangrijkste is dat er een instantie komt die de kabelexploitant controleert,
zonder naar commerciele belangen te kijken. En dan zie je meteen een
verschijnsel als koop-tv verdwijnen.'

Noel van Bemmel

KADER 1:

Gepensioneerd PTT'er

Lid van de Haagse programmaraad sinds mei 1996

'Nog nooit had ik van de Spice Girls gehoord, totdat die onlangs op een
vergadering ter sprake kwamen. Als oudste lid van de Haagse programmaraad
verschilt mijn smaak nogal met die van andere leden. Maar ik respecteer ook de
voorkeur van de Turkse student of van de wiskundeleraar. Dat maakt de
vergaderingen juist leerzaam. Nooit gedacht dat ik mij serieus zou buigen over
de vraag wat het verschil is tussen TMF en MTV.

Ik maak me nu eenmaal graag nuttig. Tien jaar geleden las ik het boek Ik Ali van
Gunter Wallraff na een recensie in Het Parool. Dat greep mij zo aan dat ik naast
mijn werk Nederlandse les ben gaan geven aan Turkse jongeren. Na mijn
pensionering heb ik me ook meteen aangemeld voor de programmaraad, in plaats van
achter de geraniums te zitten. Het is voor mij een manier om een rol te blijven
spelen bij maatschappelijke ontwikkelingen. Daar komt bij dat het aanbod op
radio en televisie een groot goed is, waar verstandig mee moet worden
omgesprongen.

Dat betekent voor mij doorgifte van programma's van de publieke omroep. En dan
vooral op de radio. Er gaan hier dagen voorbij dat de televisie niet aangaat. De
kijk- en luistercijfers waar aanbieders mee schermen interesseren mij niet veel.
We hoeven toch niet allemaal naar McDonald's? Kwaliteit is kwetsbaar en teer.
Het heeft voortdurend bescherming nodig en bovendien is het voor iedereen wel
eens goed om op je tenen te lopen.'

KADER 2:

Student rechtswetenschappen Universiteit van Amsterdam

Lid Amsterdamse programmaraad sinds augustus 1997

'Ik zag de advertentie op Teletekst. Ze zochten iemand met belangstelling voor
media en met enige juridische kennis. Op mijn lijf geschreven, dacht ik meteen.
Ik heb het keuzevak mediarecht gedaan en ik was als kind in Suriname al
gefascineerd door de wereld van radio en televisie.

Het is leuk om te beslissen wat wel en niet op televisie komt. Het aanbod kan
wat mij betreft niet gevarieerd genoeg zijn, waarbij alleen het belang van de
burger en niet van de omroepen een rol mag spelen. Daarom ben ik blij dat we dat
lelijke homeshopping op RTL 5 hebben vervangen door Cartoon Network. Dat is toch
veel leuker voor de kinderen in deze stad?

Binnen de programmaraad vertegenwoordig ik niet alleen het belang van
allochtonen of van jongeren. Ik ben dan wel secretaris van de Stichting
Hindoestaanse Kunst & Cultuur, maar in dit geval ben ik er voor iedereen. Op het
postkantoor waar ik wat bijverdien, pakken collega's iedere kans om tegen mij te
roepen dat Eurosport op de kabel moet. Ik leg dan uit dat ik dat ook vind, maar
dat het een geldkwestie is waar de programmaraad buiten staat.

Zorgwekkender is dat steeds meer Turken en Marokkanen kiezen voor een
satellietschotel in plaats van een kabelabonnement. Jammer. Maar als we ze meer
zenders gunnen, gaat dat weer ten koste van de Italianen en Spanjaarden in
Amsterdam. We kiezen jaarlijks uit een grote doos en doen dat echt naar eer en
geweten.'

Leo van Kesteren (66). FOTO XANDER REMKES Dihrendra Gangaram Panday (26). FOTO
XANDER REMKES

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              128 of 140 DOCUMENTS

                                 de Volkskrant

                                January 10, 1998

Nieuw streng op straat

BYLINE: MIRJAM SCHOTTELNDREIER; PETER GIESEN

SECTION: WETENSCHAP; Pg. 3

LENGTH: 2952 words


In de Bollenstreek is Bromsnor in ere hersteld. Alleen heet hij nu
'contactambtenaar' en zijn beleid 'zero tolerance'. Met hard optreden tegen
simpele overtredingen hoopt de politie toekomstig delinquent gedrag in de kiem
te smoren. Ook andere politiekorpsen hanteren de uit Amerika overgewaaide
benadering. Luidruchtige jongeren worden naar 'hangplekken' verwezen. Tucht en
orde moet er zijn.

Het politiebusje wurmt zich door een woonerf in de wijk Zuiderkruis in Lisse.
Een buurtbewoner heeft telefonisch geklaagd bij het bureau Duin- en Bollenstreek
Noord. Overlast door jongeren. De politie rukt meteen uit, want in de
Bollenstreek geldt sinds kort de 'nullijn': elke overtreding, hoe onbenullig die
ook moge lijken, wordt bestraft. 'Het begon de laatste twee jaar de spuigaten
uit te lopen', zegt 'operationeel coordinator' J. Hak op het bureau in
Noordwijk. 'Mensen durfden niet meer langs bepaalde plaatsen te gaan, omdat
jongeren er stonden te roken en te drinken, urineerden en soms ook vernielingen
aanrichtten.'

In navolging van hun collega's uit New York wil de politie van Hillegom, Lisse
en omstreken de straat heroveren op de jeugd. Zero tolerance heet het in New
York, de nullijn in Noordwijk: rondhangen op een verboden plek levert een
'prent' op van tachtig gulden, een blikje bier drinken komt op veertig gulden.
Hak: 'We onderhandelen niet meer, we stellen grenzen. Stel je geen grenzen, dan
proberen ze steeds verder te gaan.'

Het Zuiderkruis is geen South Bronx, waar jeugdbenden elkaar met M16's
beschieten. Maar groepjes 'hangjongeren' begonnen zich steeds uitdagender te
gedragen toen zij merkten hoe bang de gewone burgers waren voor een
zestienjarige met een kale kop, een zwart jack en een scooter.

In de nieuwbouwwijk zijn de boosdoeners gauw gevonden: in een verlicht portiek
staat een groepje jongeren te praten en te roken. Hoofdagent H. Scheeringa
wandelt, de handen gemoedelijk in de zakken, op het clubje af. 'Zo jongens,
jullie weten dat we afspraken hebben gemaakt.' Gespeelde glazigheid is de eerste
reactie. 'Welke afspraken?' Toch heeft menigeen al een 'hangbon' gehad. Zeker
vijf vingers gaan, met enige bravoure, de lucht in als naar eerdere ervaringen
wordt gevraagd. Scheeringa snuift. 'Het ruikt ook al lekker naar hasj', stelt
hij vast. 'Hoho!, roept een assertieve jongen van achter zijn das: 'Blowen is
niet verboden'

Bij een verlicht raam wordt beschroomd een stukje gordijn opzij geschoven. Een
oudere man kijkt tevreden hoe de groep afdruipt, scooters en fietsen braaf aan
de hand, naar het nabijgelegen park waar ze een 'hangplek' hebben gekregen.
Hier, op een troosteloos bankje in een hoek van het park, lijkt de wind extra
guur, is het aardedonker en kan geen burger last hebben van stoere verhalen over
school en hasj.

'Overdreven', vindt carrosseriewerker Bas (17) de commotie in de buurt. Zijn
Honda Vision voortduwend: 'Alsof zij nooit jong zijn geweest' Corinne (16) snapt
wel dat omwonenden zich storen aan lawaaierige groepjes. 'Maar', klaagt de
havo-scholiere, 'waar moet je anders naartoe, thuis kun je niet zitten en er is
hier niks.'

De nullijn wordt niet alleen in de Bollenstreek gehanteerd. In Amsterdam gaat
een speciale 'City Police' het centrum schoon en veilig maken. Tot de
prioriteiten behoort de strijd tegen de hondenpoep. Wie zijn pitbull op de stoep
laat poepen, moet zelf de rotzooi opruimen. In Utrecht wordt dit jaar van iedere
agent geeist dat hij minstens 160 bonnen per jaar uitschrijft, anders komt de
voortgang van zijn carriere in gevaar. Vorig jaar schreef de Utrechtse agent nog
36 bonnen uit, een gemiddelde van minder dan een per week. Wie in Utrecht zonder
licht fietst, moet weer ouderwets op zijn tellen passen. Society strikes back!

Zero tolerance is de nieuwste mode in politiekringen. De samenleving verloedert
als simpele overtredingen door de vingers worden gezien, luidt het uitgangspunt.
De burger kent zijn grenzen niet meer als hij ongestoord zwart rijdt, door rood
fietst, zijn snorfiets opvoert of lawaai maakt op de hangplek. Door het gedogen
van betrekkelijk onbenullige overtredingen verdwijnt het respect voor regels,
waardoor de stap naar ernstiger delicten sneller wordt gezet.

Zero tolerance weerspiegelt een verandering in het maatschappelijk klimaat.
Jarenlang heeft een invloedrijke links-liberale elite van sociale
wetenschappers, politici, journalisten en andere opinion leaders getracht de
toename van geweld en criminaliteit te bagatelliseren. De activisten van de
jaren zestig en zeventig hadden zich net ontworsteld aan autoritaire
gezagsdragers en hun bekrompen moraal. De toename van de criminaliteit trof niet
alleen de slachtoffers, maar ook hun ideaal van een vrije samenleving, waar
dwingende regels en moralisme zo veel mogelijk afwezig zijn.

In de jaren negentig is de strijd tegen het gezag allang gestreden. De burger is
zijn eigen autoriteit geworden. Voor het eerst in de geschiedenis is er geen
rijke elite die een arme massa onderdrukt, zoals de Amerikaanse econoom John
Kenneth Galbraith stelt in The culture of contentment. De zaken zijn omgedraaid:
de massa is rijk geworden, slechts een minderheid kan daar niet in meedelen. De
gemiddelde burger heeft het beter dan ooit en is doodsbenauwd voor alles wat
zijn welvarende leven omver schopt.

Bij ontstentenis van buitenlandse vijanden is de criminaliteit overgebleven als
een van de weinige echte bedreigingen. Een ontmoeting met een messentrekker, en
het leven zal nooit meer hetzelfde zijn. Daarom wordt de criminaliteit niet
langer ontkend, maar eerder uitvergroot. Toch berust het idee van toenemend
geweld niet louter op de angst van de burger. De politie in Utrecht meldt een
toename van geweldsdelicten met 40 procent, de Haagse politie houdt het op 30
procent. Ook andere bronnen wijzen op toenemend geweld. In 1990 zei 7 procent
van de scholieren wel eens betrokken te zijn bij vechtpartijen en relletjes, in
1994 was dat 11 procent. In diezelfde periode nam het wapenbezit onder
scholieren toe van 13 naar 20 procent, blijkt uit een enquete van het
Wetenschappelijk Onderzoek en Documentatie Centrum (WODC) van het ministerie van
Justitie.

Veel ernstige criminaliteit wordt gepleegd door de traditionele 'kansarmen',
waarbij allochtone jeugdcriminelen meer geweld gebruiken dan andere jonge
delinquenten. Maar de eenvoudige knokpartij kent een veel bredere verspreiding:
van de havo- en vwo-scholieren was in 1994 9 procent wel eens bij zo'n opstootje
betrokken, van de vbo- en mavo-scholieren 13 procent. Ook bezat 15 procent van
de havo- en vwo-scholieren een wapen, meestal een mes, tegenover 24 procent van
de mavo- en vbo'ers.

Een perron in de Amsterdamse metro. Een jongetje van een jaar of acht morrelt
aan een chocolade-automaat vol Marsen en Nutsen. Hij heeft de klep al open en
probeert nu met zijn vingertjes een Mars uit het apparaat te frunniken. De
omstanders kijken elkaar schaapachtig aan. Zegt u er wat van, of doe ik het?
Niemand komt in actie. We zijn niet bang - het jongetje ziet er allerminst
vervaarlijk uit - maar we voelen ons onthand. Hoe doe je dat ook alweer, iemand
aanspreken op wangedrag?

Uiteindelijk grijpt een politieman in. Hij gaat achter het jongetje staan, maar
zegt niets. Als de jongen de agent ziet, loopt hij glimlachend weg. De burger,
en zelfs deze politieman, is autoritair gedrag verleerd. De vrije samenleving
heeft zichzelf ontwapend.

Ooit waren mensen gewend het machtswoord te spreken. Het gezag van vader, chef,
meneer de directeur of meneer pastoor werd als vanzelfsprekend aanvaard. In de
katholieke kerk kwamen kapelaans elk jaar op huisbezoek. Ze hadden een kaart bij
zich, waarop zij aantekenden of de gelovige wel een katholiek dagblad las of een
katholieke huisarts had.

Als een meisje op een zomerse dag werd 'betrapt' met blote benen, kwam de
kapelaan dat bij haar ouders melden. Het leven was een grote gedragscode. Voor
elke situatie gold wel een regel. Veel van die ooit onwrikbare regels worden nu
beschouwd als gedateerd (geen seks voor het huwelijk), intolerant (twee geloven
op een kussen, daar slaapt de duivel tussen), seksistisch (vrouwelijke
ambtenaren werden ontslagen als ze trouwden) of moreel verwerpelijk (homo's zijn
afkeurenswaardig).

De vrijheid heeft echter ook een keerzijde. Niemand wil terug naar de jaren
vijftig, maar mensen groeiden destijds wel op met een sterk besef dat er regels
en grenzen waren. Tot in de jaren zestig functioneerde het geweten als een
tweede natuur, denkt socioloog Cas Wouters. De meeste mensen schaamden zich als
ze fantaseerden over diefstal of overspel. Op de lagere school werd de angst
voor hebzucht en wellust er diep ingepompt. 'De duivel is heel slim', zeiden
onderwijzers. 'Hij laat je eerst een stuiver stelen, en je eindigt met een
bankoverval.'

De aanhangers van zero tolerance proberen deze gedachte nieuw leven in te
blazen. 'Een inbreker begint op zijn tiende of elfde jaar, maar niet als
inbreker. Hij begint met rondhangen op straat met vrienden, waardoor groepsdruk
en asociaal gedrag kan ontstaan', meent Ray Mallon, politiechef in het Britse
Middlesbrough. Hij trad aan in november 1996 en binnen drie maanden was de
criminaliteit met 22 procent gedaald.

'Natuurlijk krijgen overtreders niet opeens andere normen. Ze calculeren: als de
pakkans groot is, laten ze bepaald gedrag achterwege', zegt Hans Drayer, docent
politiekunde aan de Nederlandse Politie Academie in Apeldoorn.

Maar is zero tolerance geen bluf? Waar moeten al die extra agenten vandaan komen
als de politie ook gaat strijden tegen mensen die kauwgom op straat gooien?
Drayer: 'Het kost ontzettend veel mankracht. Je kunt het maar een paar jaar
intensief doen. In die tijd moeten wijkagenten contact leggen met
probleemgroepen, zodat je veel beter preventief kunt optreden.'

Bovendien valt aan de organisatie van politie en justitie nog wel iets te
verbeteren, denkt Drayer. In New York gold ook voor falende politiemensen een
zero tolerance-beleid. Driekwart van de districtschefs werd vervangen wegens
onvoldoende resultaten. 'Ook bij de Nederlandse politie zou je mensen veel meer
individueel op hun resultaten moeten aanspreken', zegt Drayer.

Zero tolerance komt overwaaien uit de Verenigde Staten, waar politiekorpsen,
scholen en horeca-ondernemingen een stringent beleid voeren. Onlangs braken
relletjes uit bij een American-football-wedstrijd in Philadelphia. Meteen werd
in de catacomben een rechtbank geinstalleerd. Iedere supporter die zich
misdraagt, verlaat voortaan als jailbird het stadion.

Amerikaanse steden deinzen niet terug voor draconische maatregelen. In
Philadelphia pakt de politie overdag spijbelaars, 's nachts geldt in sommige
wijken een avondklok voor jongeren. In driekwart van de grote steden mogen
jongeren na een uur of tien de straat niet meer op. Ook scholen voeren een
keihard beleid. Wie betrapt wordt met wapens of drugs, wordt meteen geschorst of
van school gestuurd.

Het zero-tolerance-beleid is populair bij de burgers. In New York werd
burgemeester Giuliani overtuigend herkozen, omdat de straten een stuk veiliger
zijn geworden. In drie jaar daalde de zware misdaad met 40 procent. Ook in
andere grote steden is de criminaliteit aanzienlijk gedaald. Dat is niet alleen
te danken aan strenger politie-optreden. De groei van de economie helpt een
handje, evenals het dalend aantal jonge mannen. Nog steeds zijn de Verenigde
Staten aanzienlijk gewelddadiger dan Nederland, maar het defaitisme over geweld
en criminaliteit is doorbroken. Een almaar toenemende misdaad wordt niet langer
gezien als het onvermijdelijke bijproduct van een moderne samenleving.

Niettemin bestaan ook in de Verenigde Staten bedenkingen over de nieuwe
strengheid. Soms worden straffen wel erg rigide toegepast. De achtjarige
Kameryan Lueng uit Louisiana nam het gouden horloge van haar opa mee naar
school. Aan het uurwerk zat een mesje, waarmee grootvader zijn nagels placht te
vijlen. Wegens wapenbezit werd zij voor een maand verbannen naar een school voor
heropvoeding, de Redirection Academy. In Texas werd de dertienjarige Erica
Taylor geschorst omdat zij betrapt was met aspirine. Volgens de regels had zij
de tabletten aan de schoolverpleegster moeten geven.

Veel ouders vinden dat de directie de vrijheid zou moeten hebben van de regels
af te wijken als de leerling overduidelijk geen kwaad in de zin heeft gehad. De
Amerikaanse Federation of Teachers is daar fel tegen. Keiharde regels zijn
noodzakelijk, vindt de vakbond, anders gaan scholen weer marchanderen met
probleemleerlingen.

Veel ernstiger was een incident in New York, waar de Haitiaanse immigrant Abner
Louima door vier politieagenten in elkaar werd geslagen. Ook werd hij seksueel
mishandeld met de stok van een wc-borstel. Volgens Louima riepen de agenten
onder meer 'This is Giuliani time, not Dinkins time', verwijzend naar de vorige
burgemeester, de in veler ogen te slappe David Dinkins.

'Agenten wordt verteld dat zij soldaten zijn in een oorlog tegen de misdaad. In
elke oorlog heb je gruweldaden', zegt Joseph McNamara, een voormalige
hoofdcommissaris, in het weekblad Time. In sommige steden heeft de politie het
doel van zero tolerance enigszins uit het oog verloren, meent George Kelling,
hoogleraar aan Rutgers University, en een van de grondleggers van het nieuwe
beleid. Repressie is alleen effectief als het algehele klimaat in een buurt
wordt verbeterd. De politie moet samenwerken met scholen, kerken en
welzijnsinstellingen. Anders ontstaat een sfeer waarin agenten en buurtbewoners
elkaar als vijanden gaan zien.

Zero tolerance moet niet al te letterlijk worden opgevat, zegt criminoloog
Balthazar Beke uit Arnhem. Niet iedere jonge overtreder is een keiharde
crimineel-in-de-dop. Jeugdcriminaliteit is vaak van voorbijgaande aard. Menige
stoere macho wordt een door-en-door burgerlijke couch potato, als hij rond zijn
twintigste verkering krijgt. Als deze meelopers overdreven agressief worden
aangepakt, gaan zij politie en justitie als tegenstander zien. Daardoor worden
zij juist in het criminele kamp gedreven, zegt Beke.

De criminoloog is wel voorstander van duidelijke regels. Er wordt te veel
gemarchandeerd met gewelddadige jongeren, vindt hij. Disco-bezoekers krijgen hun
ploertendoder bij de uitgang weer terug, voetbalsupporters worden zonder kaartje
binnengelaten, uit angst voor relletjes. 'Dat is op zichzelf natuurlijk wel
begrijpelijk, maar op die manier draagt de maatschappij niet bepaald heldere
normen uit', zegt hij.

Agent Scheeringa en agent De la Rie laten het bonnenboekje deze keer maar in hun
zak zitten. 'We zijn er niet voor om jongeren van straat te weren, we willen
alleen overlast bestrijden', zei coordinator Hak al op het bureau. De gemeente
heeft enkele locaties officieel aangeduid als 'hangplek'. Daardoor kunnen
jongeren op elke andere plek weggestuurd worden.

'Het was vaak zowel voor de burger als voor de agent frustrerend als bij een
melding van overlast wel politie kwam, maar er niets gedaan kon worden', zegt
bureauvoorlichter Mesker. 'Overigens hou je genoeg situaties waarin je stuit op
een berg blikjes en rotzooi, maar niets kunt doen omdat je niets zag gebeuren en
de jongeren hun handen in onschuld wassen. We gaan met justitie verder praten
over passende maatregelen.'

Maar de politie van de Bollenstreek wil onnodige polarisatie voorkomen. 'Af en
toe ga ik gewoon een praatje maken met jongeren', zegt Scheeringa. Kennen en
gekend worden, is het adagium. Wie tijdig vertrouwd is met een groepje jongelui,
voorkomt dat de groep uitgroeit tot een bedreigende gang met eigen wetten.
Mesker: 'Het opgeven van een valse naam wordt bijvoorbeeld steeds moeilijker.'

De oude wijkagent is weer in ere hersteld, al wordt tegenwoordig gesproken van
'gebiedsgebonden politiezorg'. Bromsnor is een 'contactambtenaar' geworden, die
in zijn buurt uitzoekt waar de angel van een probleem zit. Ook proberen gemeente
en politie aan de verlangens van de 'hangjeugd' tegemoet te komen. Al is niets
lastiger dan dat, moppert een agent op het hoofdbureau: 'Veel jongeren weten
helemaal niet wat ze willen'. Geef je ze een plek, dan willen ze net weer een
andere plek. In Lisse, achter een fabriekshal, staat een fraai getimmerd houten
portiek naast een basketbalbord. Een ideale hangplek, voor wie er zelf niet
hoeft te hangen. Er is geen jongere te bekennen. De la Rie: 'En dit is dan door
jongeren zelf aangelegd, op kosten van de gemeente.'

Op het politiebureau in Noordwijk zijn ze tevreden over hun nullijn. Ook het
immer hectische zomerseizoen is betrekkelijk rustig verlopen. 'Een duidelijke
lijn, geen gemarchandeer, het helpt wel', zegt voorlichter F. Mesker. 'Harde
cijfers hebben we niet, het is meer een gevoelsmatige kwestie. Agenten merken
dat jongeren er op beginnen te reageren.' Dat een strak beleid meer werk geeft,
is evident. 'Het zijn keuzen die je moet maken. Het scheelt nogal of je een
groep een waarschuwing geeft of zes bekeuringen moet uitschrijven.'

Helaas is het soms droevig gesteld met de zero tolerance van de ouders. 'Vroeger
kreeg je thuis nog een keer op je falie als je door de politie was aangehouden',
herinnert de 29-jarige Scheeringa zich levendig. Hak: 'Maar tegenwoordig bellen
ouders ons op waar we het lef vandaan halen om hun zoon op te pakken.'

Peter Giesen

Mirjam Schottelndreier

Jongeren worden door een agent uit een portiek in Lisse gestuurd. Verbodsbord
bij een hangplek voor jongeren. FOTO'S MARCEL MOLLE - DE VOLKSKRANT Hangplek
voor jongeren in Lisse. FOTO MARCEL MOLLE - DE VOLKSKRANT

Politie ; Politiek en Staat ; Openbaar Bestuur ; Criminaliteit ; Recht ; Jeugd ;
Maatschappij ; Bevolking

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              129 of 140 DOCUMENTS

                                 de Volkskrant

                                January 10, 1998

Onderzoek is in verdomhoekje gezet

SECTION: U-PAGINA; Pg. 21

LENGTH: 982 words


Nadat ik het proefschrift van Te Nijenhuis over intelligentiescores van
allochtonen had gelezen, heeft mij de berichtgeving hierover verbaasd.
Natuurlijk waren de lage IQ-scores van allochtonen verrassend. Maar Trommelen
liet alleen tegenstanders aan het woord (de Volkskrant, 31 december), terwijl de
resultaten van de studies van Te Nijenhuis zijn verschenen in een vooraanstaand
internationaal tijdschrift en mondiaal zeer serieus worden genomen door
vakgenoten. Op zo'n manier komt dit onderzoek in Nederland meteen in een
verdomhoekje. Ik ben bang dat na een geslaagde aanval op gedegen
wetenschappelijk werk de actie 'verdoezelen' is geslaagd, maar dat het probleem
van de gezakte allochtoon is blijven bestaan. Een oplossing begint met
onderzoek. Te Nijenhuis publiceerde moedig z'n resultaten, hetgeen misschien tot
zinvolle hulp kan leiden.

BUITENPOSTK. Poelstra

Niveau

'Proefschrift toont volgens onderzoeker 'lager gemiddeld niveau' aan bij
buitenlanders - Psychologen twisten over intelligentie allochtonen' (de
Volkskrant, 31 december). Dit zegt meer over het intelligentieniveau van de
psycholoog die tot zo'n conclusie komt en over degenen die dat vervolgens als
kop op de voorpagina plaatsen, dan over het intelligentieniveau van de personen
die een omstreden intelligentietest ondergingen.

HAARLEMMaartje Ubbels

Voorspeld

Testpsychologen aan de ene en allochtonen en asielzoekers aan de andere kant
liggen hopeloos met elkaar overhoop blijkens de discussie in Forum. Dit was
reeds voorspeld tijdens het symposium 'Psychologische tests en allochtonen' in
1987. Toen besloten het Landelijk Bureau Racismebestrijding en testpsychologen
nog tot een wederzijdse schikking: de psychologische test op zich werd als
meetinstrument erkend door het LBR en de test zou allochtoonvriendelijk
gecorrigeerd worden. 'De psychologische test zal de allochtonen als een blok aan
het emancipatorische been blijven hangen', zei toen E. Vervaet, omdat nu eenmaal
een minderheid altijd nadeel heeft van een meetinstrument dat zich baseert op
gemiddelden. Laat het LBR op zijn schreden terugkeren en de wetenschappelijke en
daarmee de voorspellende waarde van een psychologische test alsnog ter discussie
stellen.

WAGENINGENRob Kooijman

Naam

Namen roepen altijd iets bij ons op. Meestal doet het er niet toe wat een
(vreemde) naam teweegbrengt bij anderen. Maar als bijvoorbeeld een werkgever een
niet alledaagse naam op een sollicitatiebrief ziet, zou hij bij de beoordeling
in overweging kunnen nemen dat het wel vreemd in de mond ligt, dus wel
buitenlands zal zijn. Heeft hij ook niet iets gelezen over allochtonen die
dommer zijn?

Had de Volkskrant niet eerst een miniem stukje over de doctor in spe, om enige
weken later twee artikelen te publiceren en een heuse professor aan het woord te
laten? En was het niet afgelopen maandag dat de inmiddels doctor geworden
onderzoeker alle kritiek op zijn onderzoek wegwuifde, en schreef niet een
redacteur dat Trommelen het verkeerd had opgeschreven?

De werkgever kan ook nog in overweging nemen dat de psychologen het niet met
elkaar eens zijn en dat de doctor nog meer onderzoek moet doen en dat hij de NS
niet is. Zou hij het nog wel wagen om een meneer met een buitenlandse naam aan
te nemen? Wat kost zo'n psychologisch onderzoek wel niet? Het is een gevoelig
onderwerp waar anderen zich maar over moeten buigen. Als ze weten hoe het zit
met allochtonen en hun intelligentie, denkt hij er nog eens over na. Of reageert
hij nu te gevoelsmatig?

AMSTERDAM M.T. Dwarkasing

Twijfel

Op woensdag 31 december 1997 pakte ik de krant van de deurmat. Twijfel sloeg mij
om het hart bij het lezen van de kop 'Proefschrift toont volgens onderzoeker
'lager gemiddeld niveau' aan bij buitenlanders - Psychologen twisten over
intelligentie allochtonen'. Had ik niet de verkeerde krant bezorgd gekregen?

De gedachtensprong welke de promovendus maakt door de sollicitanten van
buitenlandse afkomst bij de NS in verband te brengen met een onderzoek over de
intelligentie van zwarte Amerikanen, vind ik een heel verwerpelijke. Hierdoor
wordt gesuggereerd dat intelligentie samenhangt met uiterlijke kenmerken. Op
geen enkele manier wordt hiervoor in het artikel verantwoording gegeven of
gevraagd. Dit vind ik zeer kwalijk!

WOERDEN H.L. Henar

Allochtoon

Te Nijenhuis stelt de vraag: doen de tests goed hun werk en heb je hier te maken
met een groep sollicitanten met een gemiddeld lager niveau van geschiktheid
(Forum, 5 januari)? Of betekent het dat de 'westerse' intelligentietests niet
goed geschikt zijn voor mensen uit niet-westerse landen, omdat ze een sterke
onderschatting geven van hun kwaliteiten?

Hij vertelt dat zijn onderzoek gaat over alle eerste-generatie-allochtone
sollicitanten uit de periode 1988-1992. Zijn onderzoek wijst uit dat de groep
allochtone sollicitanten 'een lager gemiddeld niveau van cognitieve capaciteiten
hebben dan de autochtone sollicitanten'. Hij haalt echter deze conclusie later
onderuit door te stellen dat de tweede generatie allochtonen betere testscores
behalen en de derde generatie Molukkers betere dan de tweede generatie. De
meeste commentaren hebben ook al hierop gewezen, namelijk dat de taal en de
cultuur de grootste bottleneck zijn voor de eerste generatie allochtonen en dat
niet de cognitieve intelligentie wordt gemeten.

Trouwens, welke groep allochtonen heeft hij gemeten? In dezelfde krant waarin
zijn artikel is verschenen, kunnen we lezen: 'Alleen al in Amsterdam en
Rotterdam wonen 260 duizend anderstaligen die uit Europa of Amerika komen.'
Heeft Te Nijenhuis het begrip allochtoon afgebakend? Of heeft hij zijn
dissertatie gestoeld op het huis-, tuin- en keukenbegrip dat Jan met de Pet
hanteert, namelijk Surinamers, Turken en Marokkanen?

HOOFDDORPH.F. Tjoe Nij

FOTO HARRY COCK

Minderheden ; Maatschappij ; Bevolking

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              130 of 140 DOCUMENTS

                                 de Volkskrant

                                January 10, 1998

Zelftest

BYLINE: ROB VREEKEN

SECTION: FORUM; Pg. 18

LENGTH: 451 words


WiL JE weten of je een goede burgemeester bent? Ben je een besluiteloze
slapjanus? Een briljante, maar kille manager? Een contactgestoorde dorknoper? Of
een brokkenpiloot met een warm hart voor de gewone man? Wacht niet de mening van
de minister, de pers, de gemeenteraad en de ondernemingsraad van de politie af,
maar oordeel zelf. Dat kan met de Grote Burgemeester Zelftest! Beantwoord alle
vragen zo eerlijk mogelijk, en kijk pas dan bij de uitslag op pagina 39. Succes!

1) Naar aanleiding van een voortijdig uitgelekt rapport besluit de
hoofdcommissaris van politie op te stappen. Hij maakt dit samen met jou bekend
op een persconferentie. Wat zeg je daar?

a) Je zegt dat je bereid bent ook op te stappen, ware het niet dat in dat geval
een andere, ongetwijfeld minder capabele burgemeester zal worden benoemd. Dit is
niet in het belang van de burgers.

b) Je geeft de wethouder met randgroepjongeren in zijn portefeuille de schuld
van het drama.

c) Je zegt niets, maar barst uit in tranen van ontroering over het onrecht dat
de commissaris is aangedaan.

2) Er is felle kritiek op de korpsleiding vanwege het falen van de politie
tijdens rellen met een motorbende. Ook jouw positie staat ter discussie.
Toevallig heeft een onderzoeksbureau juist vastgesteld dat de hoofdcommissaris
niet zo goed functioneert. Wat doe je?

a) Je lekt het rapport naar het Nieuwsblad van het Noorden.

b) Je lekt het rapport naar de Volkskrant.

c) Je lekt het rapport naar Netwerk.

3) Je wordt in het holst van de nacht gebeld door de politie, die meedeelt dat
een Scandinavische motorbende van 150 man de stad is binnengetrokken om amok te
maken. Tientallen burgers zijn al gemolesteerd, auto's, woningen en winkels
staan in brand. Wat doe je?

a) Je zegt dat de politiemensen maar beter uit de buurt kunnen blijven van de
bende, want ze hebben zo een klap te pakken.

b) Je zegt dat de kwestie valt onder de wethouder met randgroepjongeren in zijn
portefeuille, geeft diens telefoonnummer en kruipt weer diep onder de dekens.

c) Je zegt dat je helaas niet kunt komen omdat je ambtsketen in reparatie is bij
de edelsmid.

4) Je bent 56 en hebt een bliksemcarriere gemaakt in het burgemeestersambt. Voor
je huidige functie was je burgemeester in gemeentes van de omvang van
achtereenvolgens Lekkerkerk, Emmen en Zaanstad. Eind dit jaar loopt je termijn
af. Wat dan?

a) Je doet wat je altijd al van plan was: als Peper weggaat solliciteren in
Rotterdam.

b) Je mag in je handen knijpen als je tegen die tijd nog steeds burgemeester
bent, en blijft stilletjes zitten.

c) Je houdt de eer aan jezelf en aanvaardt een managementfunctie bij de
Ziekenfondsraad.

Rob Vreeken

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              131 of 140 DOCUMENTS

                                 de Volkskrant

                                January 9, 1998

Dramatische val van rupiah schudt Indonesiers wakker

SECTION: ECONOMIE; Pg. 2

LENGTH: 1104 words


De Indonesische rupiah is donderdag dramatisch gekelderd. De koers daalde 18
procent, tot 9900 rupiah per dollar, waardoor de psychologische barriere van
10.000 per dollar wel heel dichtbij is gekomen. De aandelenkoersen op de beurs
van Jakarta gingen met ongeveer 12 procent onderuit. Indonesisch burgers sloegen
aan het hamsteren, uit angst voor onlusten.

Van een medewerker

JAKARTA

Bijna huilend smeekt een Amerikaanse dame de bewaker van een supermarkt haar
binnen te laten. 'Ik heb bijna niets meer in huis en straks is alles op. De
geuniformeerde bewaker is onvermurwbaar. 'Er mag niemand meer in', zegt hij
terwijl hij de glazen deur dichttrekt.

Tientallen mensen staan tegen zes uur 's avonds voor een gesloten supermarkt in
het zuiden van Jakarta. Binnen is het nog een drukte van belang. De rijen
boodschappenwagentjes voor de kassa's puilen aan alle kanten uit: zakken rijst,
flessen olie en blikken poedermelk.

De lege schappen voor levensmiddelen laten zien hoezeer de hamsterwoede heeft
toegeslagen. Overal in de stad is het beeld het zelfde. Er heerst paniek in
Jakarta, en naar verluidt ook in enkele andere steden. De rupiah is rond het
middaguur gekelderd. Ruim een week geleden was de Indonesische munt nog bijna
twee keer zoveel waard. De mensen zijn bang dat de crisis nog veel erger wordt.

Vooral het rijke deel van de bevolking rekent op zwaar weer. 'Er breekt
binnenkort een revolutie uit', zegt een gepensioneerde Chinese zakenman. 'Ik
weet het zeker, want ik ken zelf mensen die ermee bezig zijn.' Omstandig legt
hij uit dat het altijd zo is gegaan in Indonesie. 'Hier vindt nooit een
vreedzame machtsoverdracht plaats. Kijk maar naar de geschiedenis: de ene
Javaanse koning werpt de andere met geweld omver. En dat gaat nu ook weer
gebeuren.' De koning die hij bedoelt is president Soeharto.

De geruchtenmachine is niet meer te stuiten. Sommige mensen melden dat er op een
aantal plaatsen in de stad gevechten zijn uitgebroken. De president zou het land
hebben verlaten. Er zou een staatsgreep plaatsvinden. De minister van Financien
gaat aftreden. Velen geloven de verhalen, of nemen het zekere voor het onzekere.

Op de straatmarkten, waar de gewone Indonesiers hun inkopen doen, is de toestand
minder gespannen. Bij de voedselstalletjes is het wel drukker en de prijzen zijn
sterk gestegen, maar er wordt niet op grote schaal gehamsterd. Dat kan het soort
klanten dat hier komt zich niet veroorloven. 'Ik heb van mijn leven nog nooit
een dollar gezien, maar ik zie wel dat ik straks geen melk meer kan kopen omdat
de dollar zo stijgt', zegt een van hen.

Ook in de banken en bij de geldwisselaars is het drukker dan normaal. Een
Indonesische vrouw wisselt meer dan vijf miljoen rupiahs om voor vijfhonderd
dollar. 'Het is alles wat ik heb', zucht ze, 'maar ik vertrouw de rupiah niet
meer.'

Dat is een nieuwe ontwikkeling. De laatste maanden was de vraag naar dollars
vooral afkomstig van bedrijven die hun dollarschulden moeten aflossen. Maar nu
gaan ook gewone mensen dollars kopen, om te voorkomen dat hun spaargeld straks
niets meer waard is.

'De crisis is het stropdassenstadium voorbij', zegt een bankier. 'Iedereen heeft
nu door dat het mis gaat. Eerst wilden de gewone burgers niet geloven dat de
crisis ook hen zou raken. Ze begrepen niet wat de val van de rupiah betekent
voor hun leven. '

De komende tijd zullen de moeilijkheden alleen maar groter worden. Intellectueel
Indonesie is daar al langer van doordrongen.

Voormalige ministers, studentengroeperingen en politieke waarnemers spreken
sinds enkele weken openlijk over het falen van de Indonesische regering in het
zicht van de crisis, en over de noodzaak dat president Soeharto het vaandel
overdraagt. De roep om duidelijkheid over de politieke toekomst van Indonesie
klinkt steeds luider. Er worden zelfs initiatieven ontwikkeld om die af te
dwingen.

Een van de belangrijkste moslimleiders van het land, Amien Rais, heeft
opgeroepen tot een nationale dialoog tussen moslimvoormannen en Megawati
Soekarnoputri, de algemeen als oppositieleider beschouwde dochter van wijlen
president Soekarno. Megawati heeft veel aanhangers onder het arme deel van de
Indonesische bevolking. Er zijn al onderhandelingen gaande over een ontmoeting
tussen deze invloedrijke figuren, die niet tot het politieke establishment
behoren maar wel meer dan zestig miljoen Indonesiers vertegenwoordigen.

Een van Megawati's adviseurs benadrukt dat het niet gaat om de vorming van een
oppositiepartij. De bedoeling is om uiteindelijk samen met de regering en het
leger op zoek te gaan naar een vreedzame oplossing voor de crisis. Een
woordvoerder van het machtige - en tot nu toe altijd Soeharto-getrouwe -
Indonesische leger reageerde woensdag verrassend positief op dit initiatief.

De regering blijft echter vechten voor handhaving van de status quo. De
staatstelevisie deed gisteravond een poging om paniek te voorkomen. Ze toonde
beelden van de aankomst van duizenden tonnen rijst uit Thailand en onderstreepte
dat er meer dan voldoende rijst in voorraad is. Daarna volgde een verklaring van
de president van de centrale bank, die zei dat hij alles zal doen om de
rupiah-crisis op te lossen.

Parlementsvoorzitter Harmoko verklaarde gistermiddag dat de fracties van de drie
officieel erkende politieke partijen en het leger onvoorwaardelijk achter een
nieuwe ambtstermijn voor Soeharto staan. Soeharto zelf hield het volk twee dagen
geleden, bij de presentatie van de nieuwe begroting, zelfverzekerd voor dat de
storm zal overwaaien.

Maar juist de teleurstelling over die begroting vormt de oorzaak van de nieuwe
val van de rupiah. Analisten vrezen dat het Internationaal Monetair Fonds de
verdere verstrekking van zijn omvangrijke hulppakket zal opschorten als
Indonesie de voorwaarden van het IMF niet nakomt. Een zegsman van het IMF heeft
zich, met een blik op Soeharto's begroting, al afgevraagd hoe serieus Indonesie
eigenlijk van plan is de afgesproken economische hervormingen door te voeren.

De rupiah zakte gisteravond in New York nog verder weg en niemand waagt zich aan
een voorspelling waar de bodem ligt. Maar belangrijker is hoe het Indonesische
volk zal reageren. De angst voor onlusten is sinds gisteren met sprongen
gestegen. Een buitenlandse zakenman in Jakarta windt er geen doekjes om: 'Wij
hebben voor alle zekerheid de evacuatieplannen maar uit de kast gehaald.'

Indonesiers verdringen zich om de flessen olie die een overheidsinstantie voor
een lagere prijs verkoopt. FOTO REUTERS; INFOGRAPHIC: Koersval Indonesische
rupia

Nationale economie ; Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              132 of 140 DOCUMENTS

                                 de Volkskrant

                                January 9, 1998

Tony Blair wil Europa teruggeven aan het volk

BYLINE: PETER DE GRAAF

SECTION: Sport; Pg. 13

LENGTH: 868 words


EU-leiders twijfelen aan diplomatiek talent premier Van onze verslaggever

Peter de Graaf

LONDEN

Tony Blair, de socialistische premier met de glimlach, wil Europa teruggeven aan
het volk. Volgens Blair, sinds 1 januari voorzitter van de Europese Unie, heeft
Europa zich de afgelopen jaren te veel beziggehouden met bureaucratische zaken
die ver weg staan van de gewone man. 'Ik wil dat de mensen Europa weer gaan zien
als een positieve kracht in hun leven', zegt de Britse premier.

Banen, milieu en misdaad zijn gebombardeerd tot topprioriteit, naast de
verplichte agendapunten EMU en uitbreiding van de EU. 'We moeten tonen dat
Europa meer is dan een reeks topbijeenkomsten van toppolitici', meent de Britse
minister van Buitenlandse Zaken Robin Cook.

Weg met de eindeloze discussies over 'abstracties en instituten', zoals
besluitvormingsprocedures en stemmenweging. Want dat zegt de burger weinig.
Europa voor de mensen, is de slogan van de Britse regering. New Labour wil niet
alleen een nieuw Engeland bouwen, maar ook een nieuw Europa.

Blair wil dit half jaar ook aantonen dat Groot-Brittannie weer een
'constructieve, betrokken en leidende rol' speelt in de EU. De kwakkeljaren
onder de vorige conservatieve regeringen, die voortdurend op voet van oorlog
stonden met Brussel en de andere Europese hoofdsteden, zijn voorbij.
Commissievoorzitter Santer, die gisteren met zijn hele bestuurscollege op bezoek
was in Londen, noemt de nieuwe Britse benadering verfrissend.

De Labourleider heeft scherpe kritiek op de isolationistische politiek van zijn
voorgangers. Maar uitgerekend bij de belangrijkste beslissing van dit halfjaar,
de selectie van de EMU-deelnemers, staat Londen opnieuw aan de zijlijn.

Blair vindt Groot-Brittannie nog niet rijp om vanaf het begin (in 1999) mee te
doen aan de euro. Volgens Blair bevindt het land zich in een andere economische
cyclus dan de continentale landen, wat zich vooral vertaalt in hogere
rentetarieven. De Britse rente bedraagt ruim 7 procent, bijna het dubbele van
sommige tarieven op het continent. Een geforceerde renteaanpassing binnen een
jaar is schadelijk voor de economie, meent de Britse regering.

Daarnaast zou het Britse bedrijfsleven niet zijn voorbereid op de EMU, aangezien
de vorige, conservatieve regering vooral strijd voerde tegen de euro. Maar
waarnemers in Londen menen dat Blair ook het politieke risico niet aandurft om
al in de eerste golf mee te doen met de muntunie. Want de Britse scepsis tegen
de Europese eenheidsmunt is aanzienlijk.

De premier zelf acht het 'onwaarschijnlijk' dat Groot-Brittannie voor de
volgende verkiezingen (uiterlijk in het voorjaar van 2002) zal toetreden tot de
EMU. 'Voordat we die stap zetten, moeten de voordelen duidelijk en onomstreden
zijn', aldus Blair. Ook belooft hij vooraf nog een referendum te houden, want
toetreding tot de EMU is 'een enorm belangrijke stap met constitutionele
implicaties'.

Een nieuw geluid is wel dat het land zich niet langer als out beschouwt, maar
als pre-in. Dat signaal wordt vooral in de Londense City gewaardeerd.
Functionarissen van de Corporation of Londen, het bestuursorgaan van de
'vierkante mijl' langs de Theems vol met banken en andere financiele
instellingen, maken zich op korte termijn geen zorgen over de Britse
afzijdigheid.

'Dit is een internationaal financieel centrum, dat praktisch los staat van het
land. Ook al doet Groot-Brittannie zelf voorlopig niet mee met de euro, dat
neemt niet weg dat de meeste euro's wel hier worden verhandeld', meent Judith
Mayhew, die de politieke leiding heeft over de Corporation of London.

Blair belooft zijn uiterste best te doen om 'de lancering van de EMU' tot een
succes te maken. Daartoe moeten begin mei niet alleen de deelnemers worden
uitverkoren, maar ook de eerste president van de Europese Centrale Bank benoemd.
Blair laat zich echter niet uit over de gevoelige keuze tussen Duisenberg en
Trichet. 'Dit is mijn eerste test in diplomatie', zegt hij met een glimlach en
onthoudt zich van commentaar.

Bij de andere Europese leiders bestaat enige twijfel over het diplomatieke
gewicht van de nieuwe EU-voorzitter. Tijdens de Europese Top in Luxemburg kon
bondskanselier Kohl zelfs even zijn ergernis niet verbergen over de voortdurende
peptalk van de jonge en onervaren nieuwkomer in het selecte gezelschap.

Volgens The Sunday Times zou hij Blair zelfs openlijk het advies hebben gegeven
om zijn diplomatieke vaardigheden aan te scherpen. Ook zou Kohl de Britse
premier bij die gelegenheid hebben toegebeten 'eens op te houden met ons de les
te lezen; je bent hier niet in Oxford'.

Blair zal al zijn diplomatieke gaven al op korte termijn moeten aanspreken om de
ernstig verstoorde relatie met Turkije te herstellen. De Britse regering wil op
12 maart de Europese Conferentie organiseren met de EU-lidstaten en alle
kandidaatleden van het eerste, tweede en derde garnituur.

De Turken weigeren echter vooralsnog deze grote praatshow bij te wonen, die -
ook al wordt dat officieel ontkend - speciaal voor hen is opgezet. Blair hoopt
dat Ankara nog op tijd tot inkeer komt en inziet dat deelname aan de conferentie
'in het voordeel is van Turkije'.

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              133 of 140 DOCUMENTS

                                 de Volkskrant

                                January 8, 1998

Oud-president Zuid-Afrika onttrekt zich aan 'circus' Waarheidscommissie sleept
Botha voor rechter

BYLINE: HANS MOLEMAN

SECTION: BINNENLAND; Pg. 5

LENGTH: 817 words


P.W. Botha, de oudste leider van de apartheid, moet op 23 januari voor de
rechtbank verschijnen. De bijna 82-jarige oud-president wordt beschuldigd van
overtreding van de wet omdat hij weigert voor de Waarheidscommissie te
verschijnen, zo maakte de Zuid-Afrikaanse procureur-generaal Frank Kahn woensdag
in Kaapstad bekend.

Van onze correspondent

Hans Moleman

KAAPSTAD

De Waarheidscommissie wil Botha aan de tand voelen over zijn rol in de 'vuile
oorlog' die geheime afdelingen van leger, politie en inlichtingendienst voerden
in de jaren tachtig. Botha heeft de commissie afgedaan als een 'circus' dat er
alleen maar op uit is hem te vernederen.

De oude krokodil, zoals de bijnaam luidt van de onbuigzame Botha, was tijdens de
apartheid achtereenvolgens minister van Defensie, eerste minister en president.
Hij vindt dat hij zich tijdens zijn bewind niet schuldig heeft gemaakt aan enige
ernstige schending van de mensenrechten. Daarom weigert hij spijt te betuigen of
amnestie aan te vragen, zo liet hij de commissie schriftelijk weten.

Botha erkent wel dat hij op de hoogte was van het bestaan van 'speciale
eenheden', die volgens hem 'een bijzondere bijdrage leverden aan de strijd tegen
het terrorisme'. Dit schrijft hij in zijn verweer van liefst zeventienhonderd
pagina's, dat hij eind vorig jaar naar de commissie stuurde. Hij bevestigt ook
dat zijn regering politie en leger opdracht gaf het ANC en andere
anti-apartheidsorganisaties door allerlei geheime acties in diskrediet te
brengen.

Op deze manier moest volgens Botha 'de ware aard van de communistische aanslag
op Zuid-Afrika' worden getoond. Zijn regering wilde zo de zwarte meerderheid in
het land winnen voor de koers van 'gescheiden ontwikkeling', zoals zijn regime
de apartheid graag noemde.

Botha ontkent echter dat er ooit een officieel beleid is geweest om
tegenstanders te vermoorden. Hij ontkent ook de hardste beschuldiging die tegen
hem is uitgebracht. Zijn vroegere minister van Politie, Adriaan Vlok, zei tegen
de commissie dat Botha hem persoonlijk had opgedragen een gebouw van de
Zuid-Afrikaanse Raad van Kerken op te blazen. 'Het is wel mogelijk dat ik de
politie heb gevraagd een einde te maken aan het gebruik van dit gebouw door
terroristen', luidt zijn verweer.

De algemene verdediging van de voormalige leiders van de apartheid luidt dat de
geheime afdelingen van leger en politie een eigen leven als doodseskaders gingen
leiden, zonder dat de top er iets van afwist. Botha zegt dat hij nooit enig
verslag, ook niet onofficieel, van moordacties heeft ontvangen.

De oud-president erkent wel dat de noodtoestand, die onder zijn bewind werd
ingesteld, de mensenrechten van 'revolutionairen' aantastte. Maar de
noodtoestand beschermde ook de gewone burgers tegen aanslagen, en dat was
belangrijker, zo luidt zijn redenering.

Politieke waarnemers betwijfelen of Botha voor de rechtbank meer zal loslaten.
Gelet op zijn koppige karakter wordt eerder verwacht dat de oud-president over
twee weken de rechtbank van het stadje George in de provincie Westkaap - vlak
bij zijn woonplaats, Wilderness - zal gebruiken als forum om zijn grote onvrede
te spuien over de Waarheidscommissie.

Botha vindt, net als al zijn conservatieve landgenoten, dat de commissie een
instelling van 'de vijand' (het ANC) is, die er alleen maar op uit is blanke
Zuid-Afrikanen te brandmerken als misdadigers.

In zijn vuistdikke schriftelijke weerwoord beschuldigt hij de commissie ook van
partijdigheid. Botha wijst erop dat de Zulu-leider Mangosuthu Buthelezi geen
enkele last kreeg toen deze de Waarheidscommissie afdeed als een ANC-club en
categorisch weigerde te verschijnen. Buthelezi is minister van Binnenlandse
Zaken in de huidige ANC-regering, en het ANC vindt het belangrijk hem te vriend
te houden.

Volgens getuigenverklaringen die de commissie kreeg was Buthelezi echter ook
betrokken bij het bloedige geweld tussen aanhangers van de Zulu-partij Inkatha
en zelfverdedigingseenheden van het ANC in de apartheidsperiode. De Zulu-partij
kreeg destijds wapens en training van het Zuid-Afrikaanse leger om
ANC-aanhangers te vermoorden. Buthelezi heeft altijd ontkend dat hij ergens van
wist.

'Waarom wordt Buthelezi anders behandeld dan ik?', vraagt Botha in zijn
weerwoord. Hij weet dat hij weinig riskeert met zijn koppige houding, die brede
steun geniet van zijn oude vrienden in de Nationale Partij.

Als de rechtbank hem schuldig bevindt aan het negeren van de Waarheidscommissie,
kan Botha een straf krijgen van maximaal twintigduizend rand (ongeveer
achtduizend gulden) of twee jaar cel. Slechts weinigen verwachten echter dat 'de
oude krokodil', die vorig jaar zijn vrouw verloor en kort daarna Zuid-Afrika
verraste door zich te verloven met een ruim dertig jaar jongere vriendin, in
zijn laatste jaren nog in het gevang zal belanden.

Rechtspraak ; Recht ; Justitie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              134 of 140 DOCUMENTS

                                 de Volkskrant

                                January 8, 1998

'Duitsland heeft meer doodkisten dan kinderwagens' Kardinaal en bisschop ten
strijde tegen seks

BYLINE: WILLEM BEUSEKAMP

SECTION: SPORT KATERN; Pg. 27

LENGTH: 642 words


De kardinaal en de bisschop zijn op kruistocht tegen het zedenverval in de
goddeloze bondsrepubliek. Duitsland is oversekst, roepen zij. Ze krijgen steun
van het CDU, maar de vraag is of deze actie zich niet tegen hen zal keren.

Van onze correspondent

Willem Beusekamp

KEULEN

Na afloop van de pontificale mis die hij heeft opgedragen, wandelt de
aartsbisschop de kathedraal uit en mengt zich met honderd misdienaars onder het
gewone volk. Plotseling begint hij te zingen: 'Hij leve hoog, ja hoog', en
zwaait joviaal met zijn roze mijter. Niets duidt erop dat hier een man
feestviert die zojuist hel en verdoemenis heeft gepreekt.

Joachim kardinaal Meisner, aartsbisschop van Keulen, vindt dat de Duitsers niet
dieper kunnen zinken. 'Is ons volk ooit moreel zo diep gevallen? Waar is ons
volk terechtgekomen? In een vaderloze, moederloze en kinderloze maatschappij.
Wij hebben het geloof in het kind van Bethlehem verloren. Daardoor hebben we in
Duitsland meer doodkisten dan kinderwagens.'

Het is dinsdag. Duizenden mensen zijn in de kerk. Verbaasde toeristen en
ademloos luisterende gelovigen. Zo horen ze hun herder graag: streng, nooit een
blad voor de mond en buiten diensttijd altijd in voor een glaasje Kolsch, het
lokale bier. Nee, het is geen verlate kerstboodschap. De mis is bedoeld als
opening van een jaar vol festiviteiten, waarmee het 750-jarig bestaan van de
Keulse Dom wordt gevierd.

De kardinaal heeft het jubileum aangegrepen voor een breed offensief tegen het
zedenverval in de volgens hem goddeloze republiek. Al weken is hij bezig, samen
met zijn collega Friedrich Wetter, aartsbisschop van Munchen.

Met kerst werd het volk al door Meisner opgeschrikt. Waar ooit de roemruchte
Duitse deugden als ijver, plicht en 'punktlich' de toon aangaven, ontwaart de
kardinaal thans een grote 'geile bende'. De Duitsers lijden volgens hem aan
'seks-zucht' (Sex-Gier), zonder aan de voortplanting te denken.

Deze week herinnerde de kardinaal aan de Romeinse schrijver Tacitus, die de
Teutonen al roemde om hun kuisheid en goede zeden. In plaats van zich over te
geven aan seks, drugs en rock 'n roll, zouden de Duitsers weer 'de voorbidders
van Europa' moeten worden.

Rond de jaarwisseling bewees kardinaal Wetter dat het nog krasser kan. Al
maanden volgt het land het strafproces tegen een psychopaat die de zevenjarige
Natalie misbruikte en vermoordde. Er zijn actiegroepen opgericht, die strengere
straffen eisen tegen seksueel getinte misdaden. Wetter ziet geen verschil tussen
zo'n misdaad en abortus.

De tirades vanaf de kansel zouden als laatste stuiptrekkingen van een gestaag
afbrokkelend rooms-katholiek bolwerk kunnen worden afgedaan. Dat is niet het
geval. Met zo'n 27 miljoen betalende leden (de overheid incasseert notabene de
kerkbelasting) is de r.k. kerk in Duitsland nog steeds zeer invloedrijk.
Bovendien krijgt het conservatieve offensief plots steun uit Bonn.

Niemand minder dan Claudia Nolte, minister voor Jeugd en Familie en afkomstig
uit de overwegend protestantse ex-DDR, waar abortus nooit een thema is geweest,
wil naar het Constitutionele Hof in Karlsruhe om het moeizaam tot stand gekomen
abortuscompromis aan te klagen. Ook zij noemt Abtreibung moord, een misdaad die
weer strafrechtelijk dient te worden vervolgd.

Claudia Nolte (31), het jongste lid van de regering, zet geen stap zonder
toestemming van haar beschermheer, CDU-voorzitter en bondskanselier Helmut Kohl.
De vraag die veel commentatoren thans bezighoudt, is wat Kohl bezielt om
uitgerekend in het verkiezingsjaar een nieuwe Kulturkampf te ontketenen.

Gezien de heftige reacties op het trio Meisner, Wetter en Nolte ('pervers',
'misdadig', 'middeleeuws') zou de campagne wel eens averechtse gevolgen kunnen
hebben voor de kerk en haar vrienden bij CDU en CSU.

Sociaal cultureel ; Maatschappij

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              135 of 140 DOCUMENTS

                                 de Volkskrant

                                January 7, 1998

ZWARTE ZORGVADERS

BYLINE: SIETSE VAN DER HOEK

SECTION: VOORKANT; Pg. 13

LENGTH: 600 words


In Amsterdam-Zuidoost voedt meestal de alleenstaande Caraibische moeder de
kinderen op. De vader is onzichtbaar. Drie vaders die dit rolpatroon proberen te
doorbreken.

IN Nieuw-Vennep liep het mis tussen Rob Groenhart en zijn vrouw. Zij verhuisde
met hun twee kinderen naar Hoorn, waar ze onderwijzeres werd. Hij, chemicus van
beroep, ging naar Amsterdam-Zuidoost en kwam voor D66 in de deelraad. Bijna acht
jaar geleden was dat.

Hij heeft zich niet opnieuw kandidaat gesteld, vanwege zijn kinderen. Dochter
Zarayda is 15, zoon Sergej 12. !'Moeilijke leeftijden voor opgroeiende kinderen,
en nog lastiger voor zwarte kinderen in deze maatschappij. Als ze emotioneel
niet een beetje stabiel zijn, ontsporen ze makkelijk. Ik wil er altijd kunnen
zijn als ze bellen.!'

Twee dagen in de week van Rob Groenhart (46) zijn heilig: voor zijn kinderen.
Elke woensdag helpt hij Zarayda en Sergej bij hun huiswerk voor de beta-vakken.
De zaterdag is voor zijn voetballende zoon uit de brugklas: snelle linkerspits
in het C1-elftal van Allways Forward. Tussendoor praten ze dagelijks aan de
telefoon met elkaar, met Sergej meestal drie keer op een dag minstens, tot vlak
voor het slapen gaan, en dan zegt hij: !'Paps, ik ga slapen, hoor!'. En altijd
wanneer hij zijn aktenkoffertje opendoet, ziet hij ze, op foto!'s achter het
elastiek aan de binnenkant van het deksel.

!'Ik scherm ze af, laat ze bewust buiten elke andere relatie. Alleen tegenover
hun moeder wil ik verantwoording afleggen over mijn kinderen. Daar kunnen ze
zeker van zijn. Ik heb hen ook beloofd dat ze geen halfbroertje of halfzusje
zullen krijgen. Zwarte kinderen missen vaak verankering hier. Mijn kinderen
weten dat ze altijd kunnen terugvallen op hun moeder en op die gek in Amsterdam.
Ik kan me niet voorstellen dat ik in de Bijlmer zou leven als een prins en niet
zou weten wat mijn kinderen eten.

!'Mijn vrouw en ik zijn zonder wrok uit elkaar gegaan. Ik kan mijn kinderen zien
zo vaak als zij en ik dat willen. We proberen ze ondanks de scheiding
gezamenlijk op te voeden. We leren ze nu ook de Surinaamse taal. Zwarte kinderen
op die leeftijd gaan vragen: Wat is ons eigen? In juridische zin zijn ze dan wel
gewone Nederlanders, geboren Grunnegers zelfs. Maar ze hebben iets, een
huidskleur, die hen in de ogen van hun omgeving anders doet zijn. Daar worden ze
zich vooral in hun puberteit van bewust.

!'Wat ze van vriendjes, op school en op straat opsteken, moeten ze kunnen
vergelijken met wat ze thuis horen. Mijn dochter zit nu in 4 atheneum, de
moeilijkste klas. Ze kijkt naar jongens, de jongens kijken naar haar, en als ze
geen aandacht krijgt, klaagt ze. Ze moet bij de les blijven. Schrijven is haar
passie. Op de basisschool won ze de poezie-prijs. Mijn zoontje voetbalt niet
zonder mij langs de lijn. Hij kijkt naar mij voor aanwijzingen. Als hij driftig
wordt omdat een ander hem voor !'!'zwarte aap!'!' uitscheldt, roep ik: !'!'Hee
Sergej, nee he, voetballen!'!'

!'Beiden houden van lezen. Aan tafel zitten ze nog te lezen. Als ik daar dan een
opmerking over maak, zeggen ze: Bemoei je er niet mee, je woont toch niet in?!

!'Ze vinden het wel goed zo, geloof ik. !'!'Nu hebben we twee huizen!'!', zeggen
ze, !'!'jij moet niet terugkomen; mams is al zo streng!'!'.

!'Mijn vader was timmerman in Suriname, elf kinderen, en ik weet niet beter dan
dat hij er altijd was. Niet zoals Surinaamse vaders in mijn omgeving die
kinderen maakten en wegliepen. Ik aanbad die man. Hij is altijd mijn grote
voorbeeld gebleven.!'

FOTO!'S GUUS DUBBELMAN

Minderheden ; Maatschappij ; Bevolking

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              136 of 140 DOCUMENTS

                                 de Volkskrant

                                January 7, 1998

Neutraal Turks

BYLINE: HENK MULLER

SECTION: SERVICE; Pg. 19

LENGTH: 458 words


Vastenmaand of niet, binnenkort zal het Constitutionele Hof van Turkije oordelen
over het voorbestaan van de islamitische Welzijnspartij, de Refah Partisi van
voormalig premier Erbakan. Aan het hoofd van het hof staat Gungor Ozden, een man
voor wie het seculiere karakter van de staat heilig is. Ozden bewaakt de
Grondwet die bepaalt dat het land eeuwig en altijd seculier zal blijven.

Turkije mag dan seculier zijn, een groot gedeelte van de bevolking is islamiet.
Veel moslims steunen de partij van Erbakan omdat zij daarin de enige manier zien
om het land een ander aanzien te geven. Vooral de enorme ongelijkheid tussen een
rijke toplaag en het merendeel van de bevolking stoort hen. Leiders van de
Welzijnspartij wijzen er steeds op dat zij opkomen voor 'de gewone man'. De
islam en de islamitische wet, de sjaria, moeten van Turkije een rechtvaardiger
natie maken.

Over twee dagen is het zover. Dan bepaalt het hof, na vele keren uitstel, of de
partij wordt verboden. De islamitische wereld, meer een dan ooit door het
gezamenlijk vasten, bekijkt deze ontwikkelingen met argusogen. Net als het
Westen, dat in een verbod een schending van democratische rechten vermoedt. De
islamitische wereld is dezer dagen toch al geirriteerd door de gezamenlijke
militaire oefeningen van Turkije samen met Israel. Voor de meeste islamitische
landen is Israel nog steeds een steen des aanstoots, de baarlijke duivel, de
satan van het Westen. Een gemeenschappelijke oefening is heel moeilijk
verteerbaar. Turkije verkeert op het ogenblik in een lastig parket. Het hoort
formeel niet bij Europa, en de islamitische wereld keert het land de rug toe.
Ook intern lopen de spanningen omdat, zoals Time het deze week omschrijft,
islamisten en secularisten zich klaarmaken voor een gevecht over de 'ziel van de
natie'. Vandaag een neutraal recept, patlican karnyarik, aubergines met
gehaktvulling.

Neem een aubergine per persoon. Snijd de kroontjes er af en snijd met een
dunschiller strepen van 2 centimeter, om en om, zodat schil en vruchtvlees om en
om zichtbaar zijn als lange strepen. Giet over iedere aubergine een eetlepel
olie. Stoof ze zachtjes in de olie. Snipper een ui en fruit die gaar in olie in
een andere pan, doe er twee ons lamsgehakt bij en fruit dat tot het kruimelig
is. Doe er drie gepelde, in stukken gehakte tomaten bij, plus wat fijngehakte
peterselie en peper en zout.

Maak in elke aubergine een inkeping tot halverwege de vrucht en vul ze met het
gehaktmengsel. Neem voor vier aubergines twee tomaten in vier partjes gesneden
en sluit de inkeping van elke aubergine met twee partjes af. Giet er dan
olijfolie en vier eetlepels water over en laat het geheel een kwartier zachtjes
sudderen op het vuur.

Henk Muller

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              137 of 140 DOCUMENTS

                                 de Volkskrant

                                January 5, 1998

HET TOVERWOORDJE MEN

BYLINE: DIRK-JAN VAN BAAR

SECTION: SPORT KATERN; Pg. 15

LENGTH: 824 words


IEDEREEN die ooit een scriptie heeft geschreven of op de journalistenschool is
geweest, zal het wel eens te horen hebben gekregen: je zegt daar 'men', maar wie
is dat eigenlijk?

Volgens het nieuwe stijlboek van de Volkskrant is men lelijk, en moet het nader
worden gepersonifieerd.

Als precies kan worden aangegeven wie met men wordt bedoeld, heb ik met deze
regel geen moeite. Aan onhelder taalgebruik hebben we niks. Maar verder is dit
woordje nuttig en elegant.

Volgens mij is het taboe op men niet meer dan een vuistregel. Vuistregels
onderscheiden zich van echte regels doordat zij niet moeten worden
veralgemeniseerd. Het zijn ezelsbruggetjes, en die zijn handig, maar verschaffen
geen inzicht.

Waar ik bezwaar tegen maak, is de verkettering van het woord men. Dat maakt
school in journalistieke kring, waar de - dom geachte - lezer voor abstracties
moet worden behoed en het - naieve - idee bestaat dat zich achter elk men een
groep of persoon verschuilt die exact valt te identificeren.

Soms is men niet is te vermijden. Ik zou zelfs zeggen dat men pas echt betekenis
krijgt binnen de moderne democratische verhoudingen, die pluriform en
gezichtsloos zijn.

Volgens het woordenboek staat men voor de publieke opinie. Daarmee zit men in
dezelfde categorie als de meerderheid, de markt, de massa, de volkswil.

Nog vaker verwijst men naar de media, de 'goden van de moderne tijd', die via
spraakmakende gemeenten de tijdgeest definieren.

Men staat voor collectieve abstracties, waarbij we ons wel iets kunnen
voorstellen, maar die in essentie een anoniem karakter hebben.

Men staat voor al het geschetter waarmee meningen over ons worden uitgestort.

Men zegt van alles, zonder dat duidelijk is aan wie dit gedachtegoed moet worden
toegeschreven of wie het in omloop heeft gebracht.

Men schept ruimte voor roddels, geruchten, verdraaiingen en leugens, waarvoor
natuurlijk niemand verantwoordelijk is.

Men produceert een aanhoudende stroom 'ruis', een kakofonie waarvan we gek
zouden worden als die niet permanent werd ontcijferd en geduid.

Dat verklaart waarom politiek en media in dit identiteitsloze
'informatietijdperk' verlegen zitten om mediapersoonlijkheden, die de eigen club
weer 'gezicht' moeten geven. Net als politici zijn de media versimpelaars, die
de wereld overzichtelijk maken. Onpersoonlijke krachten als de markt of de
publieke opinie, die volgens een vergelijkbaar mechanisme werkt als de invisible
hand, moeten worden gepersonifieerd. Maar wie de wereld inzichtelijk (en niet
alleen overzichtelijk) wil maken, kan niet zonder theorieen, en die zijn
abstract.

Onze wereld is zwanger van ideeen, die onuitgewerkt zijn en in de lucht hangen.
Men vindt van alles, zonder de consequenties te kunnen overzien. Wie het woord
men wil uitbannen, omdat het zo vaag en algemeen is, gaat er impliciet van uit
dat de werkelijkheid alleen uit uiterlijke verschijnselen bestaat. Dat miskent
de rol van onuitgesproken, sluimerende ideeen, en getuigt van een verschraald en
- inderdaad - verjournalistiekt wereldbeeld.

Ik heb er geen onderzoek naar gedaan, maar ik vermoed dat teksten waarin het
woordje men ontbreekt oninteressante en eendimensionale teksten zijn.

Hoewel we in de journalistiek nooit te abstract mogen worden en altijd van het
concrete naar het algemene moeten redeneren (nog zo'n vuistregel die niet te
letterlijk moet worden opgevat), zit onze taal vol woorden die voor meerdere
uitleg vatbaar zijn. Die woorden - men is er zo een - moeten we koesteren.

Neem de publieke opinie. Voor journalisten is dat eten en drinken. Zij nemen
voetstoots aan dat men weet wat de publieke opinie is. Misschien is dat ook zo.
We zijn vertrouwd geraakt met de 'harde cijfers' van de opiniepeilingen. De
publieke opinie wordt bijna onbewust als 'ding' voorgesteld, of als persoon of
instantie (Maurice de Hond of het NIPO). Zo wordt een abstract en complex begrip
tot iets tastbaars en eenduidigs gereduceerd.

Het publiek wil hapklare brokken. Het nieuws moet zo herkenbaar mogelijk worden
opgediend. Vandaar dat dit wordt toegesneden op de belevingswereld van de
gemiddelde Nederlander, die we steeds beter in de peiling denken te hebben.

In werkelijkheid is deze Jan Modaal een collectieve schepping van
marktonderzoekers en massamedia, een clichemannetje dat alleen in theorie
bestaat, maar ondertussen wel een karikatuur schetst van ons allemaal.

Ik ben ervoor het toverwoordje men in ere te houden. Men verheft het volk tot de
abstractie die het feitelijk is. Het is accuraat en democratisch, theoretisch en
elastisch, en als typisch volkswoord een sieraad voor deze krant.

Wanneer men zorgvuldig wordt gebruikt, laat het als geen ander zien dat de
publieke opinie meer is dan Jan Modaal. Wie men is, staat nooit helemaal vast,
en moet elke dag opnieuw worden ontdekt.

Taalkunde ; Kunst en Cultuur ; Kunst ; Taal- en Letterkunde ; Journalistiek ;
Media

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              138 of 140 DOCUMENTS

                                 de Volkskrant

                                January 3, 1998

Tumult in een Oosterse bazaar

BYLINE: THEO KOELE

SECTION: ECONOMIE; Pg. 37

LENGTH: 1606 words


Stijgende werkloosheid, dalende groei, afnemende koopkracht: Israel kampt met
een politieke en een economische crisis. High-tech exporten vormen het enige
lichtpuntje. Achter de schermen van de begrotingsrel. 'Er dreigt een sociale
ramp.'

DE Israelische regering steekt liever geld in religieuze scholen dan in
kansrijke bedrijven. Een kortzichtig beleid, vindt zowel de gerenommeerde
econoom uit Jeruzalem als de jonge ondernemer uit Tel Aviv. En het 'gewone volk'
mort. Stakingen, demonstraties en vechtpartijen aan de poort van bijna failliete
bedrijven zijn aan de orde van de dag.

Na jaren van economische voorspoed dreigt in Israel een recessie. Politici, die
overigens zelden verlegen zitten om een krasse uitspraak, spreken over 'een land
dat een sociale ramp nabij is'. Een zelfs voor Israelische begrippen ongekend
felle strijd om de rijksbegroting speelt zich dezer dagen af in het parlement en
binnen de regering.

De werkloosheid stijgt, vooral in de zogeheten ontwikkelingsgemeenten aan de
periferie van het land. De economische groei daalt. De financiele crisis in Azie
laat ook Israel niet onberoerd. De stagnatie van het vredesproces in het
Midden-Oosten schrikt buitenlandse investeerders af.

De koopkracht van de Israeli is in 1997 gedaald, voor het eerst sinds twaalf
jaar. In arbeidsintensieve bedrijfstakken als het toerisme en de bouw zit de
klad. Het toerisme vertoonde enkele jaren een opgaande lijn, maar een overvloed
aan zon en bezienswaardigheden weegt niet op tegen de angst voor bomaanslagen.

De traditionele 'barometer van de economie', de bouwnijverheid, staat niet
langer op mooi weer. Het klimaat is veranderd in grote delen van de industrie
(voedsel, metaal, textiel), die ooit de jonge staat Israel tot een klein
Wirtschaftswunder maakten.

Werknemers bij noodlijdende textielfabrieken demonstreerden de afgelopen tijd
tegen het niet betalen van salarissen en dreigende ontslagen. Geweld bleef niet
uit. In de publieke sector legden eind vorig jaar 700 duizend mensen vijf dagen
lang het werk neer. Inzet was het behoud van pensioenrechten. Maar
vuilnisophalers in Tel Aviv, die de staking hadden ingeluid, hielden hun acties
vol totdat ze gerustgesteld waren over de privatiseringsplannen van de overheid.

Het enige lichtpunt is de toename van de export, die volgens Eytan Sheshinski
grotendeels op het konto van de high tech-industrie geschreven kan worden.
Sheshinski was topman van een grote Israelische onderneming, en is nu hoogleraar
aan zowel de Hebreeuwse Universiteit van Jeruzalem als het Amerikaanse Harvard.

'Politieke factoren hebben minder invloed op de high-techmarkt dan op
buitenlandse investeringen', aldus Sheshinski. 'Multinationals als Nestle
aarzelen nu om hun geld te steken in Israel, zoals ze van plan waren.'

Daarentegen zijn Israelische bedrijven die zich met succes op technologie
gestort hebben, zeer actief buiten de grenzen. Sheshinski: 'Ze kopen zich in
buitenlandse bedrijven in, en werven personeel tot in Latijns-Amerika en Azie
toe.' Israel verwacht tegen 2000 een tekort aan duizenden arbeidskrachten in de
high-techsector.

Bedrijven weten nu al van gekkigheid niet wat ze moeten doen om aan personeel te
komen. Ze strikken mensen niet alleen met topsalarissen, auto's van de zaak en
luxe flats, maar bijvoorbeeld ook met trektochten per kameel door de
Sinai-woestijn. Partners mogen mee.

'Israel is een geweldig land voor high tech, met een hoge concentratie aan
brainpower', zegt de jonge ondernemer Mark Kestenbaum. De uit New York
afkomstige directeur van MediaWorks zetelt aan de rand van Tel Aviv, waar het
ene glimmende bedrijfsgebouw na het andere uit de grond schiet. Hij verzorgt
opleidingen voor iedereen die Engels spreekt en 'iets' wil in hoogwaardige
technologie - van sales managers tot grafisch ontwerpers.

Volgens Kestenbaum realiseert de Israelische regering zich onvoldoende welk
potentieel zij in huis heeft. Ook al heeft premier Benjamin Netanyahu het nog zo
graag over de 'technologische revolutie' in zijn land. Kestenbaum: 'De regering
moet kiezen. Steunt ze de met sluiting bedreigde textielbedrijven, om sociale
onrust te vermijden? Of investeert ze in opleidingen en kansrijke
ondernemingen?'

Volgens Kestenbaum doet de regering weinig aan her-, om- en bijscholing.
MediaWorks gaat er prat op dat de eigen ex-studenten meestal snel een baan
vinden.

Hoogleraar Sheshinski kan zich goed vinden in die kritiek. 'Yeshiva (religieuze
scholen) kwamen op de rijksbegroting als enige post die verdubbeld werd. Daar
worden geen burgers van een moderne maatschappij opgeleid. Als dat zo doorgaat,
zullen Israelische bedrijven onderzoek en ontwikkeling in het buitenland moeten
uitbesteden.'

Hij spreekt over een 'dramatische daling' in het aanbod op de arbeidsmarkt van
mannen in de leeftijd van 25 tot vijftig jaar. 'Dat komt grotendeels door de
groei van de religieuze opleidingen.' Ondernemer Kestenbaum: 'Tot hun vijftigste
zijn mensen zeer geschikt voor high tech. Ik heb onlangs zelfs een 61-jarige man
aan een baan geholpen als schrijver van computerprogramma's.'

De verdere ontwikkeling van de high-tech-industrie zou het topnummer van de
Israelische economie kunnen zijn. Zoals de opname van honderdduizenden Russische
immigranten in het arbeidsproces dat was in de eerste helft van de jaren
negentig.

Was, want de jaloezie jegens deze groep begint een 'sociaal probleem' te worden,
waarschuwt Sheshinski. Typerend is de bittere uitspraak van een werkloze
Israelische vrouw: 'Ik zie dat Russen een baan krijgen. Misschien lukt het mij
ook werk te vinden als ik mijn haar blond verf en Russisch ga spreken.'

De nieuwe lichtingen immigranten uit de ex-Sovjet-Unie hebben overigens ook
klachten. Een 25-jarige Rus ('noem me maar Kris') zegt dat hij betaalde sexuele
diensten aan mannen en vrouwen moet verlenen om zijn studie medicijnen te
voltooien. De even oude Aleksej hoopte als pianist furore te maken, maar vond na
lang zoeken een nederig baantje bij een Russischtalig blad in Israel.

Volgens Sheshinski heeft de immigratie uit wijlen de Sovjet-Unie sterk
bijgedragen aan de economische groei in Israel, begin jaren negentig. Maar de
immigratie neemt af. Bovendien is de samenstelling veranderd van de groep olim
(nieuwkomers).

De hoogleraar: 'We zien nu vooral laaggeschoolde mensen uit de Kaukasische
republieken en Oekraine komen. De eerste golf immigranten, na de val van de
Muur, bestond uit hoog opgeleide en sterk gemotiveerde mensen, die hier vrij
gemakkelijk werk vonden. Ze waren flexibel, beperkten zich niet tot hun eigen
vakgebied. De Russen doen het beter dan zij die in de jaren vijftig en zestig
naar Israel kwamen, vooral uit Noord-Afrika.' Met hun vraag naar huizen, meubels
en auto's bezorgden de 700 duizend (ex)-Russen de Israelische economie 'een
enorme impuls'.

Ook in de high tech vonden ze hun weg. Een medewerker van minister van Industrie
Nathan Sharanski, zelf een ex-Sovjet-dissident, zei onlangs dat hij bij bezoeken
aan bedrijven 'alleen maar Russisch' hoeft te spreken.

Voor nieuwe groepen immigranten liggen er volgens Sheshinski wellicht kansen in
de huizen- en wegenbouw. Maar door het beleid van de regering-Netanyahu zit daar
amper groei in. In traditionele bedrijfstakken als de textiel- en
metaalindustrie, die toch al aan het wegkwijnen zijn, vormen immigranten een
bedreiging voor Israelische werknemers.

De, wat Sheshinski noemt, 'joodse werkloosheid' zal verder stijgen. Ter
verduidelijking: 'Ik reken zo'n 200 duizend buitenlandse werknemers niet mee.
Het gaat om ongeveer vijftigduizend Palestijnen die in Israel werken, en verder
vooral om Roemenen en andere Oosteuropeanen. En dan zijn er nog eens veertig-
tot vijftigduizend illegale arbeiders.'

De economische groei is naar Sheshinski's verwachting 'te laag om het
werkloosheidscijfer op peil te houden'. Op sommige plaatsen, in stadjes als
Ofakim in de Negev-woestijn, is de werkloosheid opgelopen tot zo'n 14 procent.
De ene na de andere politicus maakte er onlangs zijn opwachting, toonde
medeleven, en beloofde nieuwe banen. De bevolking reageerde sceptisch: eerst
zien, dan geloven.

Het keerpunt in de economische ontwikkeling van Israel viel ongeveer samen met
het aantreden van de regering-Netanyahu, midden 1996. Sindsdien gaat het
bergafwaarts. Sheshinski: 'Zeker, de onzekerheid over het vredesproces berokkent
Israel schade. De toevloed van buitenlands kapitaal stokt.

'Maar het is niet eerlijk alle schuld op de regering af te wentelen. Na een
periode van onafgebroken economische groei moest er wel een terugval komen.
Bovendien viel aan een aantal stappen niet te ontkomen: privatisering van
banken, hervormingen in de gezondheidszorg en pensioenen.' Al had een krachtiger
regering het volgens hem beter aangepakt.

Volgens Sheshinski is het nog niet eerder vertoond dat de strijd om de
rijksbegroting uitmondde in een 'oosterse bazar' zoals dezer dagen in politiek
Jeruzalem. De koehandel tussen premier Netanyahu en dwarsliggende
coalitiepartners toont aan hoe zwak de regering is.

Sheshinski vindt dat ook de centrale bank niet vrijuit gaat: 'Die voert een
rigide politiek, met slechts een doel: het terugdringen van de inflatie. Dat
lukt redelijk. Maar er moet in sociaal opzicht wel een hoge prijs betaald
worden.'

Veel Israeli's wier baan verdwenen is of bedreigd wordt, zeggen het hem na.

Russische werknemers in een Israelische sokkenfabriek: 'nieuwe' immigranten
verdrijven de 'oude' uit hun banen. FOTO ALAN REININGER/CPI/TRANSWORLD;
INFOGRAPHIC: ISRAeL VOORBIJ DE VOORSPOED

Nationale economie ; Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              139 of 140 DOCUMENTS

                                 de Volkskrant

                                January 3, 1998

FNV kiest voor harde koers in komende CAO-gesprekken

SECTION: VOORPAGINA; Pg. 1

LENGTH: 276 words


De FNV kiest een nieuwe, harde opstelling tegenover de werkgevers. CAO-afspraken
mogen niet afwijken van de eisen. 'Vragen wordt krijgen.' Dit kondigt
FNV-voorzitter Lodewijk de Waal aan in een interview met de Volkskrant.

Van onze verslaggever

AMSTERDAM

De FNV eist in 1998 een loonsverhoging van 3,75 procent, afspraken over
scholing, verlof en verbetering van arbeidsomstandigheden. Elke eis moet
volledig worden ingewilligd door werkgevers. 'De leden willen boter bij de vis.
1997 was het jaar van de hebzucht van de hoge heren. Dit jaar wil de gewone man
mee-delen', zegt De Waal.

Tot nu toe viel de loonsverhoging in CAO's steevast een half tot 1 procent lager
uit dan de eis. Hieraan wil De Waal een einde maken. Hij voorziet de komende
tijd problemen met werkgevers die de

looneis te hoog vinden.

In 1997 is volgens De Waal voldoende gepraat over nut en noodzaak van scholing
van werknemers. 'In 1998 moet de daad bij het woord worden gevoegd.' De FNV wil
de werkweek de komende jaren verkorten tot 32 uur. Door scholing en verlof zal
de feitelijke werkweek nog lager uitvallen.

Arbeidsomstandigheden worden het nieuwe strijdthema van de FNV. Hiermee doelt De
Waal op werkdruk, stress, normen over het tillen van gewicht en het werken met
computers en oplosmiddelen.

De discussie over de veronderstelde vrouwonvriendelijkheid van de FNV bestempelt
De Waal tot een 'onzindiscussie'. Vrouwonvriendelijkheid van de FNV werd door
Ella Vogelaar als reden genoemd voor haar plotselinge vertrek als
vice-voorzitter van de FNV.

Zie ook pagina 7

Arbeidsvoorwaarden ; Sociale partners ; Economie ; Sociale Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.

                              140 of 140 DOCUMENTS

                                 de Volkskrant

                                January 3, 1998

FNV-voorzitter Lodewijk de Waal belooft scherpte in debat met werkgevers 'Dit
jaar wil ook de gewone man mee-delen'

BYLINE: GIJS HERDERSCHEE

SECTION: BINNENLAND; Pg. 7

LENGTH: 867 words


Het is afgelopen met het zachtmoedige opstelling van de FVN in de
CAO-onderhandelingen. Volgens voorzitter Lodewijk de Waal gaan er harde
afspraken worden gemaakt. 'Vragen wordt krijgen.'

Van onze verslaggever

Gijs Herderschee

AMSTERDAM

De vakbeweging gaat zich in de komende CAO-onderhandelingen hard opstellen,
belooft Lodewijk de Waal, de nieuwe voorman van de FNV, die op 1 juni 1997 Johan
Stekelenburg opvolgde als voorzitter van de grootste vakcentrale. Hard, hoe dan?
In dat halve jaar hield De Waal zich vrij verdekt opgesteld. Misschien wel net
als de FNV, die de afgelopen tijd vooral in het defensief leek te zijn.

De voorzitter is het met de twee laatste constateringen overigens oneens. De
Waal: 'Het kost tijd om in de rol te groeien. Toch weet 10 procent van de leden
me spontaan als voorzitter te noemen, terwijl slechts twee procent nog steeds
Stekelenburg noemt. Die onzichtbaarheid valt dus wel mee.'

Ook de defensieve opstelling was er volgens De Waal niet. Het was vooral
beeldvorming. Dat het akkoord met VNO-NCW over ouderenbeleid werd uitgelegd als
demotie was fout. 'Maar misschien hadden we het verkeerd opgeschreven.'

Dat prestatiebeloning eerst niet en toen weer wel bespreekbaar was, noemt hij
slechts ten dele waar. 'We waren, zijn en blijven tegen individuele
prestatiebeloning.'

Het plotselinge vertrek van Stekelenburgs gedoodverfde opvolger, Ella Vogelaar,
wegens vrouwonvriendelijkheid van de FNV, was ongelukkig. De Waal: 'Die
vrouwonvriendelijkheid van de FNV is een schijndebat, een onzindiscussie. Wij
hebben alleen invloed op het aantal vrouwen dat hier bij de FNV werkt,
bijvoorbeeld door vacatures voor hen te reserveren. Daardoor zijn de vrouwen
hier aardig vertegenwoordigd, al kan het altijd beter. Ik vind de vraag waarom
er zo weinig vrouwen, jongeren en allochtonen in de bonden actief zijn veel
interessanter. Daar is de FNV nog een mannenbolwerk. Daar moeten we aan werken.'

De Waal wil de FNV weer een strijdbaar imago geven. Alle mooie afspraken met de
werkgeversorganisatie VNO-NCW over vakbondswerk in de bedrijven, ouderenbeleid,
loopbaanonderbreking, scholing en arbeidsomstandigheden moeten nu in
CAO-afspraken worden uitgewerkt. En, als allerbelangrijkste, ze moeten ook in de
praktijk worden gebracht.

De Waal: 'De FNV gaat zich strijdbaarder opstellen. We worden offensiever dan de
afgelopen jaren. We moeten ook wel. De leden willen boter bij de vis nu het zo
goed gaat met Nederland. De CAO-afspraken mogen nauwelijks afwijken van onze
voorstellen. Vragen wordt krijgen. Dat geldt niet alleen voor de looneis, maar
ook voor scholing en arbeidsomstandigheden. De scherpte komt daarmee terug in
het debat met werkgevers.'

Het kunnen volgens De Waal dan ook spannende CAO-onderhandelingen worden. De
Waal: '1997 was het jaar van de hebzucht van de hoge heren. Dit jaar wil de
gewone man mee-delen. Daar heeft-ie recht op.'

Over de noodzaak van regelmatige scholing van werknemers zijn vakbeweging en
werkgevers het op hoofdlijnen wel eens. Alleen door scholing kunnen werknemers
de snel veranderende productietechnieken bijbenen. Maar in de praktijk zijn er
nog maar weinig concrete afspraken gemaakt.

De Waal: 'In 1997 hebben we proefgedraaid. Er is veel gepraat over scholing. In
1998 moet de daad bij het woord worden gevoegd. Werknemers moeten
scholingsrechten krijgen, mogelijkheden om hun vak bij te houden. Daar horen
extra scholingsdagen bij. Daarnaast moeten er afspraken over
loopbaanonderbreking komen, zodat werknemers langdurig verlof kunnen nemen. De
gemiddelde werkweek moet uiteindelijk 32 uur worden. Door verlof en scholing zal
dat in de praktijk minder zijn. Ook Philips en sectoren als de metaalindustrie,
die nu nog niet eens aan de 36 urige werkweek willen, zullen op de duur wel
moeten. Anders zijn ze domweg niet meer aantrekkelijk voor nieuwe werknemers.'

Op de FNV-wensenlijst staan ook betere arbeidsomstandigheden. Een ongrijpbaar
begrip. De Waal: 'Het gaat om concrete, acute problemen. Om werkdruk en stress
door het opvoeren van productienormen. Maar ook om daglicht op het werk, de
muisarm als gevolg van werken met computers, gevaren van werken met
oplosmiddelen, de norm voor het tillen van gewicht. Praktische zaken die in 1998
speerpunt worden.'

De nieuwe, strijdbaarder opstelling betekent voor De Waal geen volledige breuk
met het verleden. De afspraken met VNO-NCW zijn bedoeld als handleiding voor de
CAO-onderhandelaars. Die 'klimaatbeheersing' wil De Waal behouden evenals de
invloed op het kabinetsbeleid. De oude opstelling heeft de FNV immers geen
windeieren gelegd. De FNV heeft meer leden dan ooit.

De Waal: 'We zijn een uiterst effectieve belangenbehartiger. Kijk naar de
discussie over minimumloon. Die is grotendeels achter de schermen gevoerd, maar
ons standpunt is overgenomen door het kabinet. In dat opzicht werkt een meer
bescheiden profiel effectiever dan veel roepen. Internationaal is hard roepen
voor de vakbeweging wel gebruikelijk. Maar wereldwijd groeit de vakbeweging
alleen in Nederland.'

Lodewijk de Waal FOTO GUUS DUBBELMAN - DE VOLKSKRANT

Arbeidsvoorwaarden ; Sociale partners ; Economie ; Sociale Economie

LOAD-DATE: May 8, 2003

LANGUAGE: DUTCH

                © 1998 PCM Uitgevers B.V.  All rights reserved.
