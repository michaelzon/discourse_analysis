
                               1 of 16 DOCUMENTS



                              AD/Algemeen Dagblad

            30 December 2005 Friday 5:00 AM (Central European Time)

Brieven

BYLINE: J.C. van Herk, Pesse; Corrie Scholtheis, Wijster; H.J. van de Laar,
Putttershoek; Sjef Smeets, Boxmeer; M. den Hertog, Hellevoetsluis

SECTION: Pg. 2

LENGTH: 450 words


Armoede
Zalm: Armoede is betrekkelijk (AD 29-12). Dat minister Zalm de armoede van nu
vergelijkt met zijn situatie in de jaren '50 slaat nergens op, ook niet dat de
toegenomen armoede te maken heeft met economische tegenslag. In de jaren '50
waren de vaste lasten relatief lager en de huren nog betaalbaar. De reden dat
veel gezinnen tegenwoordig nauwelijks geld hebben voor de dagelijkse
levensbehoeften is dat verreweg het grootste deel van het inkomen moet worden
uitgegeven aan zaken zoals huur, gas en licht, ziektekostenverzekering, lokale
lasten, enz. De hoogte van deze uitgaven staat in geen enkele verhouding tot
hetgeen in het verleden moest worden betaald.
J.C. van Herk, Pesse.
Armoede (2)
'Armoede? Wij dronken niet eens koffie' zegt minister Zalm. Ik drink geen
koffie, want daar raak ik gedesoriënteerd van. Misschien als Zalm zou stoppen
met koffie drinken, dat hij dan de wereld zou zien zoals die is. We moeten
allemaal verantwoordelijk zijn voor ons eigen onderhoud. Om dat te kunnen doen
hebben we wel een minimum aan voeding, kleding, onderdak en andere dingen nodig
om te kunnen participeren in de samenleving. Daarmee zijn wij in staat aan deze
zelfredzaamheid te voldoen. En dat kost meer dan 105 procent van het
bestaansminimum. Ik vind deze uitspraak van minister Zalm ver onder het
minimumniveau van respect tegenover zijn medemensen.
Corrie Scholtheis, Wijster.
Armoede (3)
Zalm zegt: '50 jaar geleden hadden we geen tv', nee 100 jaar geleden hadden we
ook geen douche. Dat heet vooruitgang en iedereen moet daaraan deel kunnen
nemen. Niet alleen de rijken. Dat heet liberalisme. Door het kopen van deze
goederen ontstaat welvaart, dat is ook het probleem van deze tijd. We kunnen
niets kopen dus de economie stagneert. De consument is de grootste aanjager van
een economie. 50 jaar geleden hadden we ook geen hsl, maar vanwege de
vooruitgang moest deze er komen. Terwijl het land er geen geld voor heeft. Maar
ja, dan ga je toch als overheid bezuinigen. Dat kan een gezin niet meer als het
al op de bodem zit.
H.J. van de Laar, Putttershoek.
Armoede (4)
Armoede is betrekkelijk, zegt minister Zalm. Het is het zoveelste bewijs dat hij
ver boven de samenleving zweeft en allang geen binding meer heeft met de gewone
burger. Hij is door de politiek elke vorm van realiteitszin kwijtgeraakt en het
wordt hoog tijd dat hij een jaar ruilt met het inkomen van een bijstandsmoeder.
Kijken of hij dan nog zo laatdunkend over armoede spreekt.
Sjef Smeets, Boxmeer.
Armoede (5)
Ik snap niet waar Zalm mee bezig is. Het is toch bij de beesten af dat in het
rijke en welvarende Nederland met zijn grote gasvoorraden Nederlanders
afhankelijk zijn van voedselpakketten!
M. den Hertog, Hellevoetsluis.

LOAD-DATE: December 30, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               2 of 16 DOCUMENTS



                              AD/Algemeen Dagblad

           22 December 2005 Thursday 9:34 AM (Central European Time)

Hoofdredactie - Raymond Salomon

SECTION: Pg. 2

LENGTH: 59 words


Is de straling van UMTS-masten gevaarlijk of niet? Onderzoeken spreken elkaar
tegen.

De rijksoverheid acht plaatsing verantwoord, maar veertig gemeenten blokkeren de
komst van deze masten uit angst dat de straling wel degelijk schadelijk is voor
hun inwoners. Een verwarrende situatie voor de gewone burger. Logisch dus dat
die zich verzet tegen plaatsing.

LOAD-DATE: December 22, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               3 of 16 DOCUMENTS



                              AD/Algemeen Dagblad

            19 December 2005 Monday 17:40 PM (Central European Time)

Genoeg van BN'er in politiek

BYLINE: ARNO GELDER

SECTION: Pg. 3

LENGTH: 397 words


ARNO GELDER
ROTTERDAM

Nederlanders zijn uitgekeken op het fenomeen van de Bekende Nederlander met
politieke ambities.
Daags nadat Peter R. de Vries een punt zette achter zijn prille politieke
loopbaan, peilde het AD de mening van de bevolking over de vraag wie uit de
wereld van media, amusement en sport wél een kans in de politiek verdient.
Volgens een representatieve steekproef onder 498 mensen hebben Nederlanders
nauwelijks vertrouwen in niet-politici als amazone Anky van Grunsven, rapper Ali
B., actrice Katja Schuurman, mediagigant John de Mol en zanger Marco Borsato.
Zij werden, met voetbalorakel Johan Cruijff, de Belgische vice-premier Freya Van
den Bossche, zanger Gordon, bondscoach Marco van Basten en presentatrice Wendy
van Dijk aan de ondervraagden voorgelegd als Nederlanders die een kans zouden
moeten krijgen op het Binnenhof.
Van de tien voorgelegde 'kandidaten' krijgen alleen John de Mol (26%), Johan
Cruijff (24%) en Wendy van Dijk (23%) circa een kwart procent vertrouwen van de
ondervraagden. Liefst 99 procent vindt Gordon ongeschikt als politicus. Ook
Katja Schuurman hoeft het in de politieke arena niet te proberen: 92 procent van
de respondenten acht haar ongeschikt voor het parlementaire handwerk.
De Belgische vice-premier Freya Van den Bossche, die onlangs de Nederlandse
regering een flinke veeg uit de pan gaf, mag van 12 procent van de ondervraagden
afreizen naar politiek Den Haag.
Veel mensen zien echter meer in 'mensen die verstand hebben van politiek',
'verstandige mensen uit het bedrijfsleven' en 'normale politici zonder
sterallures'.
Ook is er behoefte aan iemand 'die opkomt voor de minima', 'heel dicht bij de
mensen staat' en 'een echte Jan Modaal: de ware doorsnee-Nederlander'.
Op de vraag 'Wie zou u in de politiek willen zien' antwoordt nog zeven procent
Peter R. de Vries.
Voorts worden Boulevard-presentator Albert Verlinde, volkszanger Frans Bauer,
cabaretier Jan Jaap van der Wal, voetbaltrainer Louis van Gaal, presentatrice
Sonja Barend en voetbalanalist Johan Derksen genoemd.
Ook de bij de NOS in ongenade gevallen presentatorCharles Groenhuysen,
cabaretier-presentator Paul de Leeuw, voetbaltrainer Guus Hiddink, presentator
Beau van Erven Dorens, soapster Jette van de Meij, oud- nieuwslezer Harmen
Siezen, bioloog Midas Dekkers en cabaretier Youp van 't Hek zouden volgens de
ondervraagden niet misstaan in de huidige politiek.

LOAD-DATE: December 20, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               4 of 16 DOCUMENTS



                              AD/Algemeen Dagblad

           17 December 2005 Saturday 6:30 AM (Central European Time)

Media-advocaat - Veroordeling erg moeilijk

SECTION: Pg. 21

LENGTH: 125 words


Komende week spreekt de oficier van justitie met RTL-baas Fons van Westerloo
over de kwestie Holt. Mede op basis van dat gesprek besluit hij of het OM
daarwerkelijk tot vervolging overgaat.

Advocaat Bob van der Goen uit Soest, die veel optreedt in mediazaken, denkt niet
dat justitie een zaak heeft. ,,Je zou Jensens exacte uitspraken er natuurlijk
nog eens precies op moeten nagaan, maar over het algemeen geldt dat je grappen
van een talkshowhost als Jensen kunt vergelijken met die van een columnist in de
krant. En het is heel moeilijk om die veroordeeld te krijgen, omdat de vrijheid
van meningsuiting ver gaat. Daarbij komt dat mevrouw Holt een bekende
Nederlander is. Die worden, meer dan gewone Nederlanders, geacht tegen een
stootje te kunnen.''

LOAD-DATE: December 19, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               5 of 16 DOCUMENTS



                              AD/Algemeen Dagblad

           17 December 2005 Saturday 6:30 AM (Central European Time)

Uw mening

SECTION: Pg. 23

LENGTH: 199 words


Op de website van deze krant vroegen we de bezoekers naar hun mening over de
kaartverkoop voor het WK voetbal. Hieronder een greep uit de reacties:
Stelling: Het is logisch dat de FIFA veel kaarten aan grote sponsors geeft.

Minachting
Ach, het geeft in feite alleen maar aan hoe de gemiddelde supporter wordt
geminacht door de FIFA. Die organisatie interesseert zich helemaal niet voor de
gewone supporter.
Ik durf de stelling aan dat ze de hele zaak het liefste in lege stadions zouden
laten afwerken met uitsluitend (dure) betaal-TV.
A. Bos, Zoetermeer
Zwarte markt
Uiteindelijk is het hele stadion weer Oranje gekleurd.
De zwarte markt zal dus alleen maar groter zijn dan tijdens andere
kampioenschappen.
F. Flier, Rotterdam
Ondergeschikt
Het toont maar weer eens aan dat het voetbal ondergeschikt is geraakt aan
commercie en dat 'jan met de pet' niet interessant is. Uiteindelijk gaat het
toch om een leuke pot voetbal in een vol stadion.
De prijzen van kaartjes zijn in de groepsfase al fors, wellicht is de FIFA bang
voor beperkt gevulde stadions en heeft daarom gekozen voor de sponsors. Eén ding
mag wel duidelijk zijn: ons voetbal gaat kapot aan vercommercialisering!
M.A. Kijk in de Vegte, Schalkhaar

LOAD-DATE: December 19, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               6 of 16 DOCUMENTS



                              AD/Algemeen Dagblad

           17 December 2005 Saturday 6:30 AM (Central European Time)

Actualiteit

SECTION: Pg. 59

LENGTH: 129 words


ZATERDAG
TV Toppers
21.00 Ned. 1
Liesbeth List blikt samen met Jos Brink terug. Er komen fragmenten voorbij van
André van Duin, Herman van Veen en Bananasplit. Natuurlijk is ook Ramses Shaffy
van de partij. Hij zingt speciaal voor Liesbeth een lied.
Opium
19.00 Radio 1
In Opium is Ilja Gort te gast. Hij schreef na zijn bestseller Leven als Gort in
Frankrijk een survivalboek voor wijnliefhebbers.
Vanuit zijn ervaring als château-eigenaar, wijnboer en wijngek komt hij nu met
een handleiding tegen foute wijn, katers en ander wijnverdriet.
ZONDAG
Kruispunt
23.00 Ned.1
Kruispunt gaat op zoek naar het katholieke gevoel van prominente Nederlanders en
'gewone' burgers. Ook presenteert het programma de resultaten van een groot
onderzoek naar het katholieke zelfbewustzijn in Nederland.

LOAD-DATE: December 19, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               7 of 16 DOCUMENTS



                              AD/Algemeen Dagblad

           26 November 2005 Saturday 6:30 AM (Central European Time)

Na de barre winter van '63 de nieuwe ijstijd van '06? - Meeste meteorologen
wagen zich nog niet aan voorspellingen

BYLINE: DEBORAH JONGEJAN;TONNY VAN DER MEE

SECTION: Pg. 4

LENGTH: 477 words


DEBORAH JONGEJAN
TONNY VAN DER MEE
ROTTERDAM
Sneeuw! In het oosten van het land ligt zeker tien centimeter. En het is pas
november. De voorbode van een ijzig strenge winter?
Lastig te zeggen, maar SBS-weerman Piet Paulusma doet het toch. ,,Ik verwacht
best een koude winter. Eind december en januari gaat het eerst kwakkelen. Dan
zullen we veel overlast hebben van sneeuw. In februari wordt het zo koud dat we
kunnen gaan schaatsen. Ik baseer me aan de ene kant op luchtdrukpatronen, maar
er komt ook een stuk gevoel bij kijken.''
Paulusma waagt zich als een van de weinige weermannen aan een wintervoorspelling
.
Talpa-meteoroloog Dennis Wilt twijfelt nog. ,,Het is opvallend dat er in de
afgelopen driehonderd jaar vaak een strenge winter is als er weinig zonnevlekken
zijn. We zitten nu precies in een periode met een minimum aan zonnevlekken. Ook
is vaak gebleken dat koude stromingen kwamen na een warme oktobermaand en een
actief orkaanseizoen.'' Zijn waarneming strookt alleen niet met alle
weermodellen en klimatologische veranderingen. Die laten op de lange termijn
juist zachtere winters zien.
Toch sloeg The Independent vorige maand alarm. Op basis van 'voorspellingen' van
The Meteorological Office schetste de Britse krant het doemscenario van de
strengste winter sinds decennia die zich aandient.
Een beetje overdreven, zegt Cees Ceulemans, meteoroloog van Weathernews. Het
Britse weerstation heeft namelijk alleen maar gezegd dat de kans op een
oostelijke stroming nu groter is dan in voorgaande jaren. ,,En dan kun je
aannemen dat het ook iets kouder wordt, maar in welke mate is de vraag.''
Een 'strengere winter' betekent nog geen exorbitante temperatuurdaling, zegt
Erik Brink van Weatheronline. ,,We hebben het dan over relatief kleine
afwijkingen. Een graad gemiddeld in een heel seizoen is dan al veel. De normale
Nederlander neemt dat amper waar.''
Onze weermannen hebben een redelijk betrouwbare vooruitziende blik, maar die
reikt niet verder dan drie dagen. Hoe verder in de tijd, des de onbetrouwbaarder
de voorspelling. Ben Logtenberg, voorzitter van de Vereniging voor Weerkunde en
Klimatologie, gelooft dan ook niet in langetermijnvoorspellingen. ,,Je kunt nu
niet zeggen hoe het weer over een paar weken is. Mensen die dat doen zijn geen
meteorologen maar meteoronomen.''
RTL-weerman Peter Timofeeff: ,,Iedereen die roept dat het een strenge winter
wordt, slaat volslagen onzin uit. Het is al moeilijk genoeg om een week vooruit
te kijken. Het weer dat we nu hebben is redelijk normaal voor eind november.
Daar kan je niets uit afleiden.''
Einde oefening voor de Elfstedentocht? Dat ook weer niet. Ook al is de kans op
een winter als in 1963 minimaal, een koude winter kan altijd nog opeens
opdoemen. Cees Ceulemans: ,,De laatste Elfstedentocht in 1997 werd gereden
terwijl sinds eind jaren tachtig de winters beduidend zachter zijn geworden.''

LOAD-DATE: November 29, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               8 of 16 DOCUMENTS



                              AD/Algemeen Dagblad

           26 November 2005 Saturday 6:30 AM (Central European Time)

VOOR - Wij leven hier in een verwend pepernotenland - 'Strafrecht in Nederland
heeft geen tanden'

SECTION: Pg. 22

LENGTH: 413 words


Het gaat te ver om te stellen dat er een andere rechtsnorm moet zijn voor
verdachten van terroristische aanslagen.
Wat er wel moet gebeuren, is dat er strengere maatregelen moeten worden genomen
tegen terreurverdachten. Er moeten meer mogelijkheden in de wet worden opgenomen
om dit soort mensen op te pakken en vast te houden. Dat geldt dan voor alle
mensen die zich er mee inlaten. Natuurlijk is in de praktijk 99 procent van de
dreiging van islamitisch extremisme, maar ook anderen moeten er onder vallen.
Een rechtsextremist die een linkse activist in Nijmegen doodschiet valt er ook
onder.
Ik heb er al eerder voor gepleit dat wij hier een administratieve detentie
invoeren. Dan kunnen mensen op aanwijzing van de inlichtingendienst achter de
tralies worden gezet zonder tussenkomst van een rechter.
Die rechter toetst elk half jaar of de detentie nog terecht is. Dat bestaat in
verschillende landen, zoals in Israël. Dat is toch niet een barbaars land?
Zolang in Nederland het strafrecht geen tanden heeft en de toepassing ervan
incompetent is, moeten we ons tot andere middelen wenden. Een andere
mogelijkheid is dat het kabinet artikel 103 van de Grondwet inroept. Dan kan de
Wet uitzonderingstoestanden in werking treden, waardoor sommige wetten buiten
werking worden gesteld. Een daarvan is het vastzetten van mensen zonder
tussenkomst van een rechter.
Het draait om de vraag of je alle rechten geeft aan mensen die als enige ambitie
hebben om de Nederlandse rechtsstaat te vernietigen. Het belang van het
beschermen van de gewone burger vind ik hoger liggen dan het belang van deze
mensen.
We moeten het risico niet nemen. Zij zijn op zoek naar een martelaarsstatus en
naar een oord met ik weet niet hoeveel maagden. Daar kan alleen preventief
oppakken helpen.
Helaas heeft de Tweede Kamer mijn plannen met 149 tegen één verworpen. Wij leven
in een verwend pepernotenland. Ayaan Hirsi Ali heeft gelijk: de meeste mensen
leven in een Land van Ooit. Er is geen gevoel van urgentie. We zijn allang Theo
van Gogh weer vergeten, Londen. We zijn overgegaan tot de orde van de dag, naar
een juridische, bureaucratische manier van denken. Tot het opnieuw mis gaat.
Pak die mensen op die volgens de deskundigen van de veiligheidsdienst een gevaar
zijn. Sluit ze op. Voor een half jaar, tien jaar. Dat maakt niet uit. Het is de
enige oplossing. We moeten niet wachten tot we hier een aanslag in de
Rotterdamse metro hebben of weer een individu het slachtoffer is geworden van
een gek.''

LOAD-DATE: November 29, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               9 of 16 DOCUMENTS



                              AD/Algemeen Dagblad

           29 October 2005 Saturday 14:36 PM (Central European Time)

Geen relatie en toch een kind? Kies een vent die je bevalt en raak zwanger - Een
kind van je minnaar

BYLINE: ANNEMIEK VEELENTURF

SECTION: Pg. 30

LENGTH: 695 words


ANNEMIEK VEELENTURF

Leuk', reageerde prins Bernhard toen zijn maîtresse Hélène Grinda vertelde dat
zij zwanger was van hem. En de Franse president François Mitterrand antwoordde
'Et alors?' (nou en?) toen een journalist hem vroeg naar Mazarine, de dochter
die hij verwekte bij zijn minnares Anne Pingeot.
Schaduwkinderen worden ze tegenwoordig genoemd. Omdat ze niet in de
schijnwerpers van het 'officiële' gezin staan, maar terzijde zijn ontsproten.
Ontkiemd in passie, geboren uit liefde.
Vroeger werden deze liefdesbaby's eigenlijk alleen in koninklijke kringen, met
hun vele gearrangeerde huwelijken, geaccepteerd. Maar in deze tijd, waarin
relaties vele gedaanten kennen, kijkt ook het gewone volk niet meer zo snel
vreemd op wanneer de buurvrouw een kind van haar getrouwde minnaar heeft. Al
blijft het gissen hoeveel schaduwkinderen Nederland telt; er hangt dikwijls nog
een zweem van geheimzinnigheid omheen.
Ook Michelle zwijgt over de identiteit van de verwekker van haar dochter van
vier. Hij is haar grote liefde, zegt ze. ,,Maar ik ben er niet op uit zijn
huwelijk stuk te maken. We zijn minnaars - al tien jaar - en dat bevalt heel
goed.'' Toen ze hem voor het eerst zag, wist ze meteen dat ze met hem wel
kinderen zou willen. ,,Hij is gezond, krachtig, sterk en stoer.''
Maar haar minnaar, die al kinderen heeft, hield de boot af. ,,Een tijdlang
schoof ik de voorbehoedsmiddelen terzijde. Toch raakte ik niet zwanger.''
Michelle zocht haar heil in de medische wereld, terwijl ze tegelijk haar minnaar
onder druk zette. ,,Ik zei: Als jij me niet wilt helpen, ga ik naar een
spermabank. Toen reageerde hij: Dan krijg je een kind van mij.'' Met hulp van
een gynaecoloog raakte ze uiteindelijk in verwachting. Het resultaat is een
vrolijke kleuter, met wie Michelle ongelooflijk blij is. Wanneer iemand vraagt
naar de vader, zegt ze dat dat geheim is. ,,Of ik zeg dat ik naar de spermabank
ben gegaan.''
Prins Bernhard droeg flink bij in het onderhoud van de kleine Alicia en Alexia;
hij liet hen ook erven. François Mitterrand bemoeide zich bijna dagelijks met
het leven van zijn schaduwdochter. Michelle houdt zich aan de afspraken die ze
heeft gemaakt met de verwekker. ,,Ik heb hem beloofd dat ik mijn kind nooit zal
vertellen wie haar vader is. Ook zal ik hem nooit om geld of hulp vragen.'' In
de praktijk is dat best lastig. Wanneer haar minnaar Michelle komt halen om
samen op stap te gaan, ziet hij zijn dochter. ,,Hij zegt haar gedag, maakt
grapjes met haar,'' zegt Michelle. ,,Hij zegt: het is een leuke meid. Maar hij
houdt haar op afstand. Is ingetogen in zijn emoties.''
Michelle zou het liefst willen dat hij tóch besluit uit de anonimiteit te
treden. ,,Ik treuzel vaak wanneer hij mij komt halen. Ik hoop stiekem dat hij
een bepaalde liefde voor mijn dochter gaat ontwikkelen.''
En het recht van haar dochter om te weten wie haar vader is? ,,Ik zie dat zo
niet. Ik denk dat haar vader meer recht heeft op vervulling van de belofte die
ik aan hem heb gedaan zijn identiteit geheim te houden.'' Toch heeft haar
minnaar juist over die toezegging gezegd: 'Je kind zal je er om haten. Je houdt
dat nooit vol.' Michelle: ,,Als ze ouder is en serieus aandringt, zal ik naar
hem toegaan en vragen: wat moet ik doen?''
Dat neemt niet weg dat de situatie Michelle 'uitmuntend' bevalt. ,,Opvoeden is
zóveel makkelijker in je eentje. Je hebt geen meningsverschillen over de juiste
aanpak die echtparen vaak wel hebben. Overleg mis ik ook niet. Als het zo
uitkomt, bespreek ik sommige dingen wel met mijn minnaar. Bijvoorbeeld toen mijn
dochter korte tijd last had van stotteren. Hij zei: meteen naar een logopedist.
En dat doe ik dan ook.''
Michelle denkt het verschijnsel 'schaduwkinderen' zal toenemen. ,,Ik zie veel
30-plus vrouwen zonder man die kinderen willen. Ze gaan op zoek naar een relatie
om moeder te kunnen worden. Realiseren ze zich wel dat ze dan ook aan die man
vastzitten? Ik adviseer: neem een donor. Kies een vent die je bevalt en raak
zwanger. Je zou wel gek om de rest van je leven in verdriet te slijten omdat je
kinderloos bent. Of omdat je zit opgescheept met een man die je eigenlijk niet
wilt.''
Michelle heeft in werkelijkheid een andere naam.

LOAD-DATE: October 29, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               10 of 16 DOCUMENTS



                              AD/Algemeen Dagblad

            28 October 2005 Friday 14:30 PM (Central European Time)

Cadeau Wolkers Het was weer een fraai staaltje proza dat columnist Mohammed
Benzakour ten....

BYLINE: B. SUIJKER, PIJNACKER;G.J.M. WEFFERS, MAASSLUIS;JAN BEUMERS,
SPIJKENISSE;MANS TEUNISSEN, GORINCHEM;MAREILLE VAN HOVE (EEN JAN WOLKERS-FAN),
DORDRECHT;MARTIN COLLENS, ROTTERDAM

SECTION: Pg. 35

LENGTH: 795 words


Cadeau Wolkers
Het was weer een fraai staaltje proza dat columnist Mohammed Benzakour ten beste
gaf. Proza van een kwaliteit zoals je dat weinig tegen komt in de krant,
waarvoor dank. Jan Wolkers behoort inderdaad tot het soort schrijvers dat op
uitsterven staat. Een treurige constatering. Bij welke schrijvers komen we zulke
passie en vakmanschap nog tegen? Niet bij die over het paard getilde
helden-op-sokken die liever bij RTL en SBS figureren dan een goed boek
schrijven.
Meesterlijk ook hoe Benzakour en passant een veeg uit de pan geeft aan een
kabinet dat behoort tot de meest a-sociale en inhumane kabinetten sinds de
oorlog. (De 'vijf B's', een vondst!)
Als het AD de jarige Jan Wolkers op passende wijze wil fêteren, zou de krant hem
Benzakours column moeten opsturen.
Mareille van Hove (een Jan Wolkers-fan), Dordrecht
Hypotheekrente
Het voorstel van minister Pechtold om de aftrek van de hypotheekrente op de
agenda te plaatsen zou een en ander recht kunnen zetten. Als voorbeeld ten
opzichte van de aftrek van de hypotheekrente, noem ik de factor lijfrente.
Enkele jaren geleden maakte het rijk reclame om de gewone man aan
bezitsvermeerdering te helpen! Om het geheel te animeren kon men de te betalen
premie als aftrekpost op het aangifteformulier in mindering brengen. Als
voorbeeld werd er 15 jaar lang elke maand een fors bedrag aan een
verzekeringsmaatschappij als spaarpremie betaald. Na 15 jaar intensief sparen
kwam het totaal bedrag, inclusief winst vrij. In het daaropvolgende
belastingjaar moest het totale bedrag, inclusief eigen spaarbedrag opgevoerd
worden in BOX 1. En waaruit bleek nu de aanslag te bestaan? De aanslag kwam
precies overeen met het genoten belastingvoordeel van 15 jaar! Hoezo reclame?
En nu de huizenbezitter. Stel een koophuis van 150.000 euro, looptijd 30 jaar.
Dertig jaar lang belastingvoordeel in verband met de hypotheekrente.
Het huis wordt verkocht voor 300.000 euro. Een leuke winst van 150.000 euro.
Maar het voordeel gaat niet naar BOX 1 maar naar BOX 3! Hoe is dit te rijmen?
Het is logisch dat de VVD tegen het voorstel van de heer Pechtold is. Hun
bezitsvermeerdering mag niet in het geding komen. Tussen haakjes, hun huisjes
zijn meestal van een andere orde en grootte.
G.J.M. Weffers, Maassluis
Televizier-Ring
Uiteraard ben ik het met Hugo Borst eens dat het eigenlijk schandalig is dat
iemand als Jan Smit met de eer van de Televizier-Ring gaat strijken. De beste
jongen kan er zelf overigens niet al te veel aan doen, want het zijn immers
anderen die op hem stemmen.
Maar zijn overwinning geeft eigenlijk wel een goed beeld van het huidige
kijkcijfergedrag op de vaderlandse tv, en het verklaart eigenlijk tegelijk
waarom een non-intellectueel programma als Big Brother nog steeds aardig schijnt
te draaien.
Helaas gaat dit ten koste van onder andere het programma van Peter R. de Vries
die zich een slag in de rondte werkt ten bate van anderen.
Ondergetekende hoopt daarom dat de volgende generatie tv-kijkers een hoofdprijs
doet toekomen aan de mensen die het écht verdienen, want een paar camera's
tijdelijk bij een bekende Nederlander laten draaien die toevallig redelijk kan
zingen, en dan via de huiskamer het wel en wee volgen van de persoon in kwestie
is nét effe wat makkelijker dan achter een boef aanzitten.
Martin Collens, Rotterdam
Nevenfunctie
Minister Remkes verzuimt bij Jan Peter Balkenende toestemming te vragen voor
zijn nevenfunctie 'Ambassadeur van het Jenevergenootschap.' Hans Smits,
president-directeur van het Havenbedrijf Rotterdam, ontvangt voor zijn
nevenfunctie 'adviseur Rijkswaterstaat' 5000 Euro per dag. Benieuwd naar
Balkenende's reactie.
Jan Beumers, Spijkenisse
Inzamelingsactie
Natuurlijk is een inzamelingsactie voor Pakistan nodig, maar ik ben bang dat het
geld weer rechtstreeks naar de beleggingsrekeningen van de diverse charitatieve
instellingen gaat in plaats van naar de slachtoffers.
Het geld voor de tsunami-slachtoffers is hier ook nog grotendeels terug te
vinden. En wij dus maar actievoeren om het banksaldo van de S.H.O. nog wat op te
vijzelen!
Mans Teunissen, Gorinchem
Reactie horeca
Helaas komt ongeïnteresseerd en onfatsoenlijk personeel wel eens voor in de
horeca.
Wat zou de reden kunnen zijn? Als je als werkgever je personeel waardeert wil je
ook een behoorlijke cao afsluiten. Hoe is het dan mogelijk dat werkgevers een
cao afsluiten met een niet representatieve werknemersorganisatie. Een cao met
circa 20 verslechteringen, waaronder geen geld meer voor opleidingen. Dit moet
toch demotiverend werken.
Heren werkgevers, steek de hand in eigen boezem, ga opnieuw met de juiste
vakbonden om de tafel, maak een nieuwe cao waar weer geld vrijkomt voor
opleidingen zodat we als werknemers en werkgevers samen kunnen werken aan een
beter imago in de horeca
B. Suijker, Pijnacker

LOAD-DATE: October 28, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               11 of 16 DOCUMENTS



                              AD/Algemeen Dagblad

            18 October 2005 Tuesday 13:48 PM (Central European Time)

'Angstwekkender dan Berlijnse muur

BYLINE: FRANK VAN DEN ELSEN

SECTION: Pg. 33

LENGTH: 547 words


FRANK VAN DEN ELSEN
ZWIJNDRECHT
Benzakour kwam afgelopen weekeinde terug van een kennismakingsreis door de
Palestijnse gebieden. Hij maakte deel uit van een delegatie kunstenaars,
schrijvers en journalisten, in het kielzog van Gretta Duisenberg. Zij vraagt met
haar stichting Stop de Bezetting aandacht voor het lot van de Palestijnen in
bezet gebied.
,,Gretta werd meteen na aankomst al teruggestuurd naar Nederland. De reden: ze
zou ooit eens iemand hebben ontmoet die via via via in contact stond met een lid
van Hamas. De rest van onze groep werd opgesplitst en is vier uur lang
ondervraagd, ik als enige tweemaal zo lang. We moesten zelfs onze broek laten
zakken. Onze bagage werd compleet binnenstebuiten gekeerd. Ik kreeg een
kruisverhoor over mijn familie in Marokko, mijn vrienden in Nederland en mijn
werk. Het was even absurd als vernederend. Toen ik 's ochtends vroeg eindelijk
het land in mocht, heb ik tegen de veiligheidsagent gezegd dat ik het
onverantwoord vond en een verkwisting van gemeenschapsgeld om acht kostbare uren
security-tijd te besteden aan een bezoeker, van wie ze vooraf wisten dat hij
ongevaarlijk was. Het was pure treiterij. Misschien hopen ze zo te bereiken dat
we niet terugkomen.
,,Daarna was het niet afgelopen met de pesterijen. We hebben uiteindelijk Gaza
niet kunnen bezoeken omdat we er ondanks onze afspraak met president Abbas niet
inkwamen. 'Voor onze eigen veiligheid,' heette het. Onze afspraak met de
politicus Barghouti ging niet door omdat we heel lang werden tegengehouden bij
een veiligheidspost. Overal steeds maar weer die soldaten en geweren.''
,,Toch hebben we op de westelijke Jordaanoever veel vriendelijkheid ontvangen en
met veel mensen kunnen praten. Met de burgemeesters van Nablus en Hebron,
onderwijzers, directeuren van scholen en een ziekenhuis, mensen van de Verenigde
Naties.
Voor mij was het waardevol een gebied en een conflict waarover ik zelf met enige
regelmaat schrijf, nu met eigen ogen te zien.''
,,Ik heb dingen gezien die je voorstellingsvermogen tarten. Ik wist dat de
veiligheidsmuur rondom de Jordaanoever dik en hoog en van beton was. Maar als je
er oog in oog mee staat... Hij is angstwekkender dan de Berlijnse muur was. Met
camera's en talloze militairen met kalashnikovs. Wat nog erger was: ik heb een
man gesproken die dertig meter van zijn broer vandaan woont. Maar nu is die muur
ertussen gezet en moeten de broers 65 kilometer reizen om elkaar nog te
ontmoeten.''
,,Het is verschrikkelijk om te zien hoe Israëlische maatregelen het leven van
gewone Palestijnse gezinnen, arbeiders en boeren ontwrichten en onmogelijk
maken. En waarvoor? Uiteindelijk is het ordinaire annexatie van land. Het bewijs
daarvoor vind je in Jeruzalem, waar je vrij tussen oost en west kunt reizen. Wie
kwaad wil, doet het daar.
,,Maar wat mij het meest gefrappeerd heeft en me ook hoop geeft voor de
toekomst: op het niveau van de gewone man op straat zie je nergens haat, nijd of
afkeer. Ondanks de politiek die is gericht is op haat zaaien, gaan joden,
moslims en christenen nog net niet hand-in-hand, maar het scheelt niet veel. Dat
vond ik werkelijk bemoedigend.''

www.stopdebezetting.nl

INTERVIEW: Mohammed Benzakour, Zwijndrechter en columnist
van deze krant, werd een nacht lang vastgehouden
op het vliegveld van Tel Aviv.

LOAD-DATE: October 18, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               12 of 16 DOCUMENTS



                              AD/Algemeen Dagblad

            4 October 2005 Tuesday 12:13 PM (Central European Time)

Zeurstelsel Hoogervorst treedt af als het een zooitje wordt. En dat wordt 't

BYLINE: SJAAK BRAL

SECTION: Pg. 21

LENGTH: 252 words


De politie moet controleren of er in het uitgaansleven alcohol wordt verkocht
aan jongeren onder de 16 jaar. Een bezopen idee van minister Hoogervorst.

Meer blauw in de kroeg, wat een giller. Er zijn al genoeg mensen blauw in de
kroeg. Als dit zijn idee van doelmatig beleid is, ben ik benieuwd naar zijn
nieuwe zorgstelsel. Er wordt zó veel over geouwehoerd, dat we beter kunnen
spreken van het nieuwe zeurstelsel. Gelukkig weten we nu al dat Hoogervorst
volgend jaar zal aftreden. Dat heeft hij beloofd te doen als het een zooitje
wordt. En een zooitje wordt het. Niemand weet wat er gaat gebeuren. Zelfs
Hoogervorst niet. Hij draait als een drol in de pispot. Hij 'gelooft' dat het
wel goed komt. Als je iets gelooft, dan weet je het niet zeker. Niets is zo
gevaarlijk als onwetendheid in actie: de politiek is ervan doordrenkt. Ik
verwacht van een minister zekerheid, zeker als die vorstelijk wordt beloond. De
salarissen van bewindslieden gaan zelfs met 30% omhoog. Een 'hersteloperatie'
die 'marktconform' is. Met andere woorden: zakken vullen. Intussen werkt de
gewone Nederlander zich vandaag de dag een slag in de rondte, om de hartaanval
die hij over tien jaar krijgt zélf te kunnen betalen. Maar laat ik niet te zuur
zijn over minister Hoogervorst. Het is immers dierendag. Als ik 'm vandaag
tegenkom, beloof ik dat ik hem over zijn bolletje zal aaien. Daarna zal ik hem
tussen mijn duim en wijsvinger nemen. Dan zal ik hem langzaam buigen tot hij
knakt. Zoals je de rug van een luis behoort te breken.

LOAD-DATE: October 4, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               13 of 16 DOCUMENTS



                              AD/Algemeen Dagblad

          29 September 2005 Thursday 11:56 AM (Central European Time)

Graag wil ik reageren op uw artikel betreffende een gezonde ...

SECTION: Pg. 33

LENGTH: 787 words


Graag wil ik reageren op uw artikel betreffende een gezonde broodtrommel. Ook ik
ben een werkende moeder. Ik werk 16 uur per week en de kinderen blijven drie
dagen over. Die dagen dat ze overblijven, voel ik mij best schuldig, want ik ben
liever thuis tussen de middag. Daarom verwen ik ze op die dagen met een
broodtrommel met twee bruine boterhammen, een lekker zakje chips, koek, een paar
snoepjes en/of lekkere cheesedippers.
Hier moeten ze dus wel tot 15.15 uur mee doen, inclusief hun lunch. De overige
dagen zorgen we dan wel weer dat z'normaal' eten. Ik zie dit dus meer als een
soort goedmakertje ten opzichte van de kinderen. Ik neem aan dat er geen enkel
kind de hele week overblijft, dus er blijven genoeg dagen over om weer gezond te
doen.
Caroline Kooijman, Rockanje
Riders for Health
Een geweldig initiatief om de 'Riders for Health' te ondersteunen. Mijn
waardering voor alle vrijwillige deelnemers uit de politiewereld en
geldschieters die zich reeds hebben aangemeld. De verkeerspolitie met hun
aanverwante diensten zamelen dagelijks tienduizenden euro's in ten laste van
verkeersovertreders. Dit in opdracht van het Ministerie van Justitie.
Het zou mij verheugen als deze instantie zich als sponsor zou aanmelden om deze
kostbare, maar uiterst zinvolle operatie te ondersteunen.
Een foutloze verkeersdeelname is voor de doorsnee weggebruiker een utopie.
En als je dan toch wordt gepakt, is de wetenschap dat een ander die werkelijk
steun nodig heeft een pleister op de wonde.
W. de Graaff , Rotterdam
Claudia Melchers
k waardeer het dat deze krant de lezers nauwer wil betrekken bij de
berichtgeving. Maar mij ontgaat werkelijk de zin van de oproep 'Wilt u
reageren?' bij het openingsartikel over de plek waar Claudia Melchers opgesloten
heeft gezeten. Wat verwacht u daar eigenlijk van? Ik kan het u nu al
voorspellen: lezers zullen 'schande' roepen en mailen dat ze 'die lui levenslang
moeten opsluiten' of dat het in Nederland onderhand de spuigaten uitloopt.
Ook de AD Poll op pagina 2 is van nul en generlei waarde. De stellingen zijn
vaak verkeerd geformuleerd. Neem die van 26/9: 'Met mediacontracten voor een
baby is niets mis.' Als zo'n vraag in negatieve zin wordt gesteld, zou ik niet
weten wat ik moet antwoorden. Ik kan als volgt reageren: 'Ja, met
mediacontracten is niets mis.'
Maar als ik zeg: 'Nee inderdaad, in mijn ogen is met mediacontracten niets mis,'
dan bedoel ik precies hetzelfde als in het eerste geval. Leg mij nu maar eens
uit wat ik met de uitslag 14% ja en 80% nee aan moet. Van die poll kan ik vaak
geen brood bakken.
Henk Schaaf, Rotterdam
NS en joden
Ik vind het belachelijk om de NS nu nog excuses te laten maken voor het
jodenvervoer. Altijd dat gevit op de NS!
Het leger had toch ook gecapituleerd? Die moeten hun leven voor een ander geven,
maar spoorwegpersoneel moet treinen laten rijden. Ik vind het ook
stemmingmakerij om de prijs van een enkele reis erbij te zetten.
Hadden ze het gratis moeten doen? Was dat beter geweest? Of hadden ze er meer
aan moeten verdienen?
Mevr. T. Hoekman, Rotterdam
Interessant
Mijn waardering voor de nieuwe vormgeving waarin wij de krant sinds begin deze
maand ontvangen. Er zijn nieuwe rubrieken zoals Lezersplein en Dichtbij , die
mij interesseren.
De indeling van de katernen is minder prettig. In het weekend is er steeds een
pakket van 64 pagina's. Moeilijk te hanteren en lastig om door te bladeren. Het
zou prettig zijn als dat dikke katern verdeeld zou kunnen worden in enkele
kleinere delen.
P.J. Schoemaker, Rotterdam
Van Sluis
Heeft de gemeenteraad van deze grote wereld havenstad geen belangrijkere zaken
te doen dan te discussiëren of wethouder Van Sluis in de rook of onder de rook
van Rotterdam woont?
H.Chabot, Rotterdam
No-claim
Met gevoelens van woede, verdriet en walging heb ik de debatten gevolgd. De
no-claimkorting is er gekomen om mensen ervan te doordringen om zorgvuldiger met
de medische zorg om te gaan.
Mijn man is dit jaar overleden nadat hij enkele jaren aan een levensbedreigende
ziekte heeft geleden. Hij heeft nooit de kans gehad om zuinig met de medische
zorg om te gaan, al had het graag gewild.
Wat mij nog het meest pijn gedaan heeft, is de waslijst aan cijfers die ik bij
de verantwoording van de no-claim korting kreeg. Het heeft geen enkel nut, de
vraag blijft toch eender. In januari was hij al over de 250 euro heen, is het
dan niet verstandiger om met oplepelen van feiten te stoppen? Wellicht goedkoper
en minder arbeidsintensief. Maar nee , tot bijna zijn overlijden werden prijzen
en data vermeld. Och, normen en waarden. Dat moeten gewone burgers zich eigen
maken, maar gezien het gebaar van de minister Volksgezondheid, denk ik dat er
voor de premier een schone taak is weggelegd.
M. Schouten-Breugom,
Rotterdam

LOAD-DATE: September 29, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               14 of 16 DOCUMENTS



                              AD/Algemeen Dagblad

           20 September 2005 Tuesday 11:27 AM (Central European Time)

Brieven

SECTION: Pg. 2

LENGTH: 334 words


In de Tweede Kamer is de suggestie gedaan om dienstauto's aan te schaffen voor
Kamerleden (AD 19-9). De geachte afgevaardigden vinden het niet prettig om na
afloop van een debat laat op de avond in hun eentje naar huis te reizen. De
auto's zouden in een soort poulesysteem kunnen worden gebruikt. Waar gaat dit
over? De luitjes kunnen toch ook gezellig als groepje met het openbaar vervoer
naar huis? Of bekruipt hen wellicht een gevoel van onveiligheid in het openbaar
vervoer zo laat op de avond? Een betere illustratie van de afstand tussen de
belevingswereld van de Haagse politiek en de dagelijkse realiteit van de gewone
burger lijkt mij niet mogelijk.
M.H. Koster, Rotterdam
Informatie rechter
In de zaak Cees B. is de rechter belangrijke informatie onthouden. Maar in
kinderbeschermingszaken wordt de rechter regelmatig informatie onthouden. In hét
handboek voor de gezinsvoogdij staat mijns inziens: '... de advocaat alle
processtukken onder ogen krijgt. Dit betekent dat stukken waarvan de gezinsvoogd
(...) vindt dat die niet ter inzage zouden moeten zijn voor de ouder, bij een
advocaat niet veilig zijn. Hij zal ze vrijwel zeker aan zijn cliënt ter inzage
geven. ...dan rest de gezinsvoogd niets anders dan die onderdelen niet aan de
rechtbank te sturen'. De consequentie hiervan is dat de kinderrechter die
onderdelen niet leest daarmee dus geen rekening kan houden in zijn beslissing.
Truus Barendse, Haarlem
Mora
Unilever wil Mora verkopen (AD 17-9) omdat het merk 'slechts' in Nederland en
België actief is. Dat Unilever alleen merken wil die wereldwijd worden verkocht
is onzin. De waspoeders hebben in andere landen ook andere namen. Snacks zoals
van Mora zijn een lokaal verschijnsel. Welke andere landen kennen kroketten?
Als Mora wordt overgenomen door anderen en die kunnen de merknaam niet
voortzetten, zal de verkoop instorten en op termijn verdwijnt het product.
Unilever is met de winst weg. Mora is weg, de fabrieken kunnen dicht. Opgeruimd
staat netjes Unilever!
A. van Kampen, Wenum Wiesel

LOAD-DATE: September 20, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               15 of 16 DOCUMENTS



                              AD/Algemeen Dagblad

           16 September 2005 Friday 11:14 AM (Central European Time)

'Belachelijk, 60 agenten

SECTION: Pg. 7

LENGTH: 203 words


De inzet van zestig rechercheurs in de ontvoeringszaak van miljonairsdochter
Claudia was gisteren hét gesprek van de dag op het discussiepodium van de
website van deze krant. Veel lezers stoorden zich aan dit hoge aantal.
,,Ik vraag me af om men een dergelijke politiemacht ook zou inzetten als geld
geen factor was geweest en het was gegaan om een gewone burger,'' meldt Joep
Schrijver.
John Tab vindt het eveneens belachelijk dat er zestig agenten aan deze zaak
werkten. ,,En dat voor een familie die op dubieuze wijze aan het kapitaal is
gekomen. Leven we in een bananenrepubliek?'' Een lezeres trekt een vergelijking
met de recente moordzaak in Oostvoorne. ,,Voor een vrouw die verbrand in haar
kofferbak is gevonden, worden maar tien man ingezet. Dat is wel moord en
verdient zeker zoveel aandacht of misschien wel meer,'' aldus Petra. ,,Wedden om
300 kilo cocaïne, dat als ik ontvoerd zou worden, er géén zestig rechercheurs op
gezet zouden worden?'', zo stelt Liesbeth.
Een minderheid staat wel achter de aanpak van de politie. ,,Vijftig agenten is
zelfs te weinig. Ik kan de politie met deze aanpak alleen maar waarderen. Ze
verdient veel respect voor de manier waarop ze de zaak heeft aangepakt,'' stelt
M. Fall.

LOAD-DATE: September 16, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved

                               16 of 16 DOCUMENTS



                              AD/Algemeen Dagblad

            2 September 2005 Friday 10:50 AM (Central European Time)

Buffelen voor een villa

SECTION: Pg. 45

LENGTH: 333 words


ANNEMART VAN RHEE
Een kruising tussen Big Brother en Het Blok. Zo kan de nieuwe reality-show De
Bouw het best worden omschreven. Want tien stellen buffelen tijdens een
tv-afvalrace in afzondering om hun droomhuis in de wacht te slepen: een villa
ter waarde van een half miljoen euro ontworpen door architect Piet Boon.
Dertien weken hebben de koppels - onder toeziend oog van presentatrice Margje
Teeuwen - de tijd om een troosteloze bouwput in Almere te transformeren tot een
woning met alles erop en eraan. Een stel wint uiteindelijk het pand.
Grootste verschil met Het Blok: de deelnemers. Gaat concurrent Net 5 voor de
jonge snelle hippe klusser met exclusieve smaak, Talpa zet de gewone man aan het
werk. Zo zegt het deelnemende duo uit Den Haag bijvoorbeeld trots over zichzelf:
we zijn gewoon, doorsnee, h erg middelmatig, niet bijzonder.
En ook de anderen gaan de reality-strijd aan omdat hun eigen woningen te klein
zijn, ze geen geld hebben om te verhuizen of het hen aan middelen ontbreekt om
te kopen. Kortom: een prima voedingsbodem voor een uiterst fanatiek team.
De kandidaten moeten ook wel bijzonder gebrand zijn op de eindzege. Niet alleen
zitten ze dertien weken op elkaars lip, ze wonen al die tijd ook nog eens in een
spartaanse container op het bouwterrein. Daar hebben ze bij tourbeurt corvee en
krijgen ze van professionals instructies. Dat levert lachwekkende en herkenbare
situaties op.
Natuurlijk is het voor iedere doe-het-zelver, beginnend en geroutineerd,
interessant om dat proces te volgen. Welke kranen, welke tegels, hoe stuc ik een
muurtje? Maar De Bouw - in Vlaanderen eerder een hit onder de naam De Werf -
blijkt bovenal weer emo-tv. Spil van de reeks vormen toch de dramatische en soms
theatrale reacties van de deelnemers die genadeloos worden geregistreerd door de
verschillende camera's.
Hoe gaan ze om met smerige dealtjes? Het zijn de kijkers die tijdens de laatste
uitzending de winnaars aanwijzen. En net als bij andere programma's volgt een
keiharde afrekening.

LOAD-DATE: September 2, 2005

LANGUAGE: DUTCH; NEDERLANDS

PUBLICATION-TYPE: Krant


                        Copyright 2005 AD NieuwsMedia BV
                              All Rights Reserved
