136 of 148 DOCUMENTS



                                 de Volkskrant

                                February 6, 2006
                                    maandag

Andries

SECTION: Service; Pg. 15

LENGTH: 394 woorden


Los van de rellen in Libanon en Syrië een weinig tot de verbeelding sprekend
tv-weekend, met hooguit het vermeldenswaardige feit dat een nieuwe reeks van de
serie Andries is begonnen; 'Knevel-light' heb ik het hier al eens genoemd. De
opzet is simpel: de naamgever van het programma ontmoet een andere bekende
tv-persoonlijkheid, die hij luchtig aan de tand wil gaan voelen over zingeving,
bezieling en geloof in zijn of haar leven. Dit alles, aldus de EO, in een poging
'diepgang te brengen in de hedendaagse spektakeljournalistiek'.

Zaterdag was Lucille Werner van Lingo aan de beurt. Ze sleepte Knevel mee naar
haar middelbare school, de kerk waar ze 'szondags van haar kater bijkwam, de
manege waar ze pony reed, en naar de fotostudio waar ze ooit als model poseerde.
Allemaal uiteraard geen levensfeiten die inzicht verschaften in de
veronderstelde diepgang van Werner. Maar daar draait het dan ook niet echt om in
Andries, net zo min als om 'bezieling' of zelfs maar serieuze interesse in zo'n
meisje. Het programma is slechts bedoeld ter meerdere eer en glorie van de
tv-beroemdheid Andries, die elke nanoseconde op het scherm aanwendt om zichzelf
zo nadrukkelijker te profileren.

Voor de Knevel-watchers en andere cabaretliefhebbers valt er wat dat betreft in
deze tweede reeks van Andries weer veel te beleven. De kür waarin hij met
razendsnelle handbewegingen zijn diepere gedachten kracht bij zet, is zo
langzamerhand van olympische klasse. De bijbehorende tussenzinnetjes en
gezichtsuitdrukkingen zijn zo manisch dat het intussen de vermaledijde
spektakeljournalistiek in het kwadraat is. Geen gast die erbij overeind blijft,
maar ja: je profiteert toch maar even mooi mee van de zendtijd.

Voor tv die het echt niet om het spektakel te doen is, moet je op zaterdag naar
Campingverhalen op SBS 6 kijken. De serie heeft geen ander doel dan om reclame
te maken voor een bepaald kampeerterrein in Toscane, voor de touroperator bij
wie je er stacaravans kunt boeken, en voor de fritessaus-fabrikant die eveneens
sponsor is.

Verder doet het er nauwelijks toe wat de door de camera gevolgde, gewone
Nederlanders in het programma voor hun tent of sleurhut uitvreten, als ze maar
Remia paraat hebben bij de barbecue. Geen format, geen drama, geen mensen die
straks moeten afvallen, alleen maar het spektakel van een dagelijkse hamburger
met Remia. Eerlijk en heerlijk.

LOAD-DATE: February 6, 2006

LANGUAGE: DUTCH; NEDERLANDS

PUBLICATION-TYPE: Krant


                       Copyright  2006 PCM Uitgevers B.V.
                              All rights reserved
